<div class="latin hijo hijo_1" ontouchend="cambialengua(this)">
  <h2>DOMINICA III ADVENTUS</h2>
</div>
<div class="latin hijo hijo_2" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Deus ipse veniet et salvabit vos.</p>
  <p class="Areadingfrom">
    Léctio libri Isaíæ prophétæ<span class="alindcha">35, 1-6a. 10</span>
  </p>
  <p>
    Læténtur desérta et ínvia, et exsúltet solitúdo et flóreat quasi lílium.
    Gérminet et exsúltet lætabúnda et laudans. Glória Líbani data est ei, decor
    Carméli et Saron; ipsi vidébunt glóriam Dómini, maiestátem Dei nostri.
  </p>
  <p>
    Confortáte manus dissolútas et génua debília roboráte. Dícite pusillánimis:
    «Confortámini, nolíte timére! Ecce Deus vester, últio véniet, retribútio
    Dei; ipse véniet et salvábit vos».
  </p>
  <p>
    Tunc aperiéntur óculi cæcórum, et aures surdórum patébunt. Tunc sáliet sicut
    cervus claudus, et exsultábit lingua mutórum.
  </p>
  <p>
    Redémpti a Dómino reverténtur. Et vénient in Sion cum laude, et lætítia
    sempitérna super caput eórum: gáudium et lætítiam obtinébunt, et fúgiet
    mæror et gémitus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_3" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_4" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 145, 6c-7. 8-9a. 9bc-10 (: cf. Is 35, 4)</span>
  </p>
</div>
<div class="latin hijo hijo_5" ontouchend="cambialengua(this)">
  <span class="red">R/. </span>Veni, Dómine, ad salvándum nos.<br /><span
    class="red">vel:</span>
  Allelúia.
</div>
<div class="latin hijo hijo_6" ontouchend="cambialengua(this)">
  Qui custódit veritátem in sǽculum,<br />facit iudícium oppréssis,<br />dat
  escam esuriéntibus.<br />Dóminus solvit compedítos.
</div>
<div class="latin hijo hijo_7" ontouchend="cambialengua(this)">
  <span class="red">R/. </span>Veni, Dómine, ad salvándum nos.<br /><span
    class="red">vel:</span>
  Allelúia.
</div>
<div class="latin hijo hijo_8" ontouchend="cambialengua(this)">
  Dóminus illúminat cæcos,<br />Dóminus érigit depréssos,<br />Dóminus díligit
  iustos,<br />Dóminus custódit ádvenas.
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Veni, Dómine, ad salvándum nos.<br /><span
    class="red">vel:</span>
  Allelúia.
</div>
<div class="latin hijo hijo_10" ontouchend="cambialengua(this)">
  Pupíllum et víduam susténtat,<br />et viam peccatórum dispérdit.<br />Regnábit
  Dóminus in sǽcula,<br />Deus tuus, Sion,<br />in generatiónem et generatiónem.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Veni, Dómine, ad salvándum nos.<br /><span
    class="red">vel:</span>
  Allelúia.
</div>
<div class="latin hijo hijo_12" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">
    Confirmate corda vestra, quoniam adventus Domini appropinquavit.
  </p>
  <p class="Areadingfrom">
    Léctio Epístolæ béati Iacóbi apóstoli<span class="alindcha">5, 7-10</span>
  </p>
  <p>
    Patiéntes estóte, fratres, usque ad advéntum Dómini. Ecce agrícola exspéctat
    pretiósum fructum terræ, patiénter ferens, donec accípiat imbrem temporáneum
    et serótinum. Patiéntes estóte, et vos, confirmáte corda vestra, quóniam
    advéntus Dómini appropinquávit.
  </p>
  <p>
    Nolíte ingemíscere, fratres, in altérutrum, ut non iudicémini; ecce iudex
    ante iánuam assístit. Exémplum accípite, fratres, labóris et patiéntiæ
    prophétas, qui locúti sunt in nómine Dómini.
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_14" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Is 61, 1 (Lc 4, 18)</span>
  </p>
  <p class="PsalmAlleluiaVerse">
    Allelúia.<br />Spíritus Dómini super me;<br />evangelizáre paupéribus misit
    me.<br />Allelúia.
  </p>
</div>
<div class="latin hijo hijo_15" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Tu es qui venturus es, an alium exspectamus?</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">11, 2-11</span>
  </p>
</div>
<div class="latin hijo hijo_16" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_17" ontouchend="cambialengua(this)">
  <p>In illo témpore:</p>
  <p>
    Ioánnes, cum audísset in vínculis ópera Christi, mittens per discípulos suos
    ait illi: «Tu es qui ventúrus es, an álium exspectámus?».
  </p>
  <p>
    Et respóndens Iesus ait illis: «Eúntes renuntiáte Ioánni, quæ audítis et
    vidétis: cæci vident et claudi ámbulant, leprósi mundántur et surdi áudiunt
    et mórtui resúrgunt et páuperes evangelizántur; et beátus est, qui non
    fúerit scandalizátus in me».
  </p>
  <p>
    Illis autem abeúntibus, cœpit Iesus dícere ad turbas de Ioánne: «Quid
    exístis in desértum vidére? Arúndinem vento agitátam? Sed quid exístis
    vidére? Hóminem móllibus vestítum? Ecce, qui móllibus vestiúntur, in dómibus
    regum sunt. Sed quid exístis vidére? Prophétam? Etiam, dico vobis, et plus
    quam prophétam. Hic est, de quo scriptum est: “Ecce ego mitto ángelum meum
    ante fáciem tuam, qui præparábit viam tuam ante te”. Amen dico vobis: Non
    surréxit inter natos mulíerum maior Ioánne Baptísta; qui autem minor est in
    regno cælórum, maior est illo».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_18" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_19" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Gaudens gaudebo in Domino.</p>
  <p class="Areadingfrom">
    Léctio libri Isaíæ prophétæ<span class="alindcha">61, 1-2a. 10-11</span>
  </p>
  <p>
    Spíritus Dómini Dei super me, eo quod únxerit Dóminus me; ad annuntiándum
    læta mansuétis misit me, ut medérer contrítis corde et prædicárem captívis
    liberatiónem et clausis apertiónem; ut prædicárem annum placábilem Dómino.
  </p>
  <p>
    Gaudens gaudébo in Dómino, et exsultábit ánima mea in Deo meo, quia índuit
    me vestiméntis salútis et induménto iustítiæ circúmdedit me, quasi sponsum
    decorátum coróna et quasi sponsam ornátam monílibus suis. Sicut enim terra
    profert germen suum, et sicut hortus semen suum gérminat, sic Dóminus Deus
    germinábit iustítiam et laudem coram univérsis géntibus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_20" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_21" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Lc 1, 46-48. 49-50. 53-54 (: Is 61, 10b)</span>
  </p>
</div>
<div class="latin hijo hijo_22" ontouchend="cambialengua(this)">
  <span class="red">R/. </span>Exsúltat ánima mea in Deo meo.
</div>
<div class="latin hijo hijo_23" ontouchend="cambialengua(this)">
  Magníficat ánima mea Dóminum,<br />et exsultávit spíritus meus in Deo
  salvatóre meo,<br />quia respéxit humilitátem ancíllæ suæ.<br />Ecce enim ex
  hoc beátam me dicent omnes generatiónes.
</div>
<div class="latin hijo hijo_24" ontouchend="cambialengua(this)">
  <span class="red">R/. </span>Exsúltat ánima mea in Deo meo.
</div>
<div class="latin hijo hijo_25" ontouchend="cambialengua(this)">
  Quia fecit mihi magna, qui potens est,<br />et sanctum nomen eius,<br />et
  misericórdia eius in progénies et progénies timéntibus eum.
</div>
<div class="latin hijo hijo_26" ontouchend="cambialengua(this)">
  <span class="red">R/. </span>Exsúltat ánima mea in Deo meo.
</div>
<div class="latin hijo hijo_27" ontouchend="cambialengua(this)">
  Esuriéntes implévit bonis<br />et dívites dimísit inánes.<br />Suscépit Israel
  púerum suum,<br />recordátus misericórdiæ.
</div>
<div class="latin hijo hijo_28" ontouchend="cambialengua(this)">
  <span class="red">R/. </span>Exsúltat ánima mea in Deo meo.
</div>
<div class="latin hijo hijo_29" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">
    Spiritus vester et anima et corpus in adventu Domini servetur.
  </p>
  <p class="Areadingfrom">
    Léctio Epístolæ primæ beáti Pauli apóstoli ad Thessalonicénses<span
      class="alindcha">5, 16-24</span>
  </p>
  <p>Fratres:</p>
  <p>
    Semper gaudéte, sine intermissióne oráte, in ómnibus grátias ágite; hæc enim
    volúntas Dei est in Christo Iesu erga vos. Spíritum nolíte exstínguere,
    prophetías nolíte spérnere; ómnia autem probáte, quod bonum est tenéte, ab
    omni spécie mala abstinéte vos.
  </p>
  <p>
    Ipse autem Deus pacis sanctíficet vos per ómnia, et ínteger spíritus vester
    et ánima et corpus sine queréla in advéntu Dómini nostri Iesu Christi
    servétur. Fidélis est, qui vocat vos, qui étiam fáciet.
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_30" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_31" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Is 61, 1 (Lc 4, 18)</span>
  </p>
  <p class="PsalmAlleluiaVerse">
    Allelúia.<br />Spíritus Dómini super me;<br />evangelizáre paupéribus misit
    me.<br />Allelúia.
  </p>
</div>
<div class="latin hijo hijo_32" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Medius vestrum stat, quem vos non scitis.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 6-8. 19-28</span>
  </p>
</div>
<div class="latin hijo hijo_33" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_34" ontouchend="cambialengua(this)">
  <p>
    Fuit homo missus a Deo, cui nomen erat Ioánnes; hic venit in testimónium, ut
    testimónium perhibéret de lúmine, ut omnes créderent per illum. Non erat
    ille lux, sed ut testimónium perhibéret de lúmine.
  </p>
  <p>
    Et hoc est testimónium Ioánnis, quando misérunt ad eum Iudæi ab Hierosólymis
    sacerdótes et Levítas, ut interrogárent eum: «Tu quis es?». Et conféssus est
    et non negávit; et conféssus est: «Non sum ego Christus».
  </p>
  <p>Et interrogavérunt eum: «Quid ergo? Elías es tu?».</p>
  <p>Et dicit: «Non sum».</p>
  <p>«Prophéta es tu?».</p>
  <p>Et respóndit: «Non».</p>
  <p>
    Dixérunt ergo ei: «Quis es? Ut respónsum demus his, qui misérunt nos. Quid
    dicis de teípso?».
  </p>
  <p>
    Ait: «Ego vox clamántis in desérto: “Dirígite viam Dómini”, sicut dixit
    Isaías prophéta».
  </p>
  <p>
    Et qui missi fúerant, erant ex pharisæis; et interrogavérunt eum et dixérunt
    ei: «Quid ergo baptízas, si tu non es Christus neque Elías neque prophéta?».
  </p>
  <p>
    Respóndit eis Ioánnes dicens: «Ego baptízo in aqua; médius vestrum stat,
    quem vos non scitis, qui post me ventúrus est, cuius ego non sum dignus, ut
    solvam eius corrígiam calceaménti».
  </p>
  <p>Hæc in Bethánia facta sunt trans Iordánem, ubi erat Ioánnes baptízans.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_36" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Dóminus exsultabit super te in laude.</p>
  <p class="Areadingfrom">
    Léctio libri Sophoníæ prophétæ<span class="alindcha">3, 14-18a</span>
  </p>
  <p>
    Lauda, fília Sion; iubiláte, Israel! Lætáre et exsúlta in omni corde, fília
    Ierúsalem! Abstulit Dóminus iudícium tuum, avértit inimícos tuos; rex
    Israel, Dóminus, in médio tui, non timébis malum ultra.
  </p>
  <p>
    In die illa dicétur Ierúsalem: «Noli timére, Sion; ne dissolvántur manus
    tuæ! Dóminus Deus tuus in médio tui, fortis ipse salvábit; gaudébit super te
    in lætítia, commótus in dilectióne sua; exsultábit super te in laude sicut
    in die convéntus».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_38" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Is 12, 2-3. 4bcd. 5-6 (: 6)</span>
  </p>
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Exsúlta et lauda, quia magnus in médio tui
  Sanctus Israel.
</div>
<div class="latin hijo hijo_40" ontouchend="cambialengua(this)">
  «Ecce Deus salútis meæ;<br />fiduciáliter agam et non timébo,<br />quia
  fortitúdo mea et laus mea Dóminus,<br />et factus est mihi in salútem».<br />Et
  hauriétis aquas in gáudio de fóntibus salútis.
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Exsúlta et lauda, quia magnus in médio tui
  Sanctus Israel.
</div>
<div class="latin hijo hijo_42" ontouchend="cambialengua(this)">
  «Confitémini Dómino et invocáte nomen eius,<br />notas fácite in pópulis
  adinventiónes eius;<br />mementóte quóniam excélsum est nomen eius.
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Exsúlta et lauda, quia magnus in médio tui
  Sanctus Israel.
</div>
<div class="latin hijo hijo_44" ontouchend="cambialengua(this)">
  Cantáte Dómino, quóniam magnífice fecit;<br />notum sit hoc in univérsa
  terra.<br />Exsúlta et lauda, quæ hábitas in Sion,<br />quia magnus in médio
  tui Sanctus Israel».
</div>
<div class="latin hijo hijo_45" ontouchend="cambialengua(this)">
  <span class="red">R/. </span>Exsúlta et lauda, quia magnus in médio tui
  Sanctus Israel.
</div>
<div class="latin hijo hijo_46" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Dóminus prope est.</p>
  <p class="Areadingfrom">
    Léctio Epístolæ béati Pauli apóstoli ad Philippénses<span class="alindcha">4, 4-7</span>
  </p>
  <p>Fratres:</p>
  <p>
    Gaudéte in Dómino semper. Iterum dico: Gaudéte! Modéstia vestra nota sit
    ómnibus homínibus. Dóminus prope. Nihil sollíciti sitis, sed in ómnibus
    oratióne et obsecratióne cum gratiárum actióne petitiónes vestræ innotéscant
    apud Deum. Et pax Dei, quæ exsúperat omnem sensum, custódiet corda vestra et
    intellegéntias vestras in Christo Iesu.
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_47" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_48" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Is 61, 1 (Lc 4, 18)</span>
  </p>
  <p class="PsalmAlleluiaVerse">
    Allelúia.<br />Spíritus Dómini super me;<br />evangelizáre paupéribus misit
    me.<br />Allelúia.
  </p>
</div>
<div class="latin hijo hijo_49" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Quid faciemus et nos?</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">3, 10-18</span>
  </p>
</div>
<div class="latin hijo hijo_50" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_51" ontouchend="cambialengua(this)">
  <p>In illo témpore:</p>
  <p>Interrogábant turbæ Ioánnem dicéntes: «Quid ergo faciémus?».</p>
  <p>
    Respóndens autem dicébat illis: «Qui habet duas túnicas, det non habénti;
    et, qui habet escas, simíliter fáciat».
  </p>
  <p>
    Venérunt autem et publicáni, ut baptizaréntur, et dixérunt ad illum:
    «Magíster, quid faciémus?».
  </p>
  <p>
    At ille dixit ad eos: «Nihil ámplius quam constitútum est vobis, faciátis».
  </p>
  <p>
    Interrogábant autem eum et mílites dicéntes: «Quid faciémus et nos?». Et ait
    illis: «Néminem concutiátis neque calúmniam faciátis et conténti estóte
    stipéndiis vestris».
  </p>
  <p>
    Existimánte autem pópulo et cogitántibus ómnibus in córdibus suis de Ioánne,
    ne forte ipse esset Christus, respóndit Ioánnes dicens ómnibus: «Ego quidem
    aqua baptízo vos. Venit autem fórtior me, cuius non sum dignus sólvere
    corrígiam calceamentórum eius: ipse vos baptizábit in Spíritu Sancto et
    igni; cuius ventilábrum in manu eius ad purgándam áream suam et ad
    congregándum tríticum in hórreum suum, páleas autem combúret igni
    inexstinguíbili».
  </p>
  <p>Multa quidem et ália exhórtans evangelizábat pópulum.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_52" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_53" ontouchend="cambialengua(this)">
  <h2>Tempus Adventus<br />Hebdomada III<br />Feria secunda</h2>
  <span class="red">Nisi hæc dies sit 17 vel&nbsp;18 decembris, quia tunc sumuntur lectiones
    his diebus assignatæ, omissis iis quæ sequuntur.</span>
</div>
<div class="latin hijo hijo_54" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Oritur stella ex Iacob</p>
  <p class="Areadingfrom">
    Léctio libri Númeri<span class="alindcha">24, 2-7.15-17a</span>
  </p>
  <p>In diébus illis:</p>
  <p>
    Bálaam élevans óculos vidit Israel commorántem per tribus suas et, irruénte
    in se spíritu Dei, assúmpta parábola sua, ait:
  </p>
  <p>
    «Dixit Bálaam fílius Beor, dixit homo, cuius apértus est óculus, dixit
    audítor sermónum Dei, qui visiónem Omnipoténtis intúitus est, qui cadit, et
    sic aperiúntur óculi eius.
  </p>
  <p>
    Quam pulchra tabernácula tua, Iacob, et tentória tua, Israel! Ut valles
    dilatántur, ut horti iuxta flúvios irrígui, ut áloe, quam plantávit Dóminus,
    quasi cedri prope aquas. Fluet aqua de sítulis eius, et semen illíus erit in
    aquis multis. Extollétur super Agag rex eius, et elevábitur regnum illíus».
  </p>
  <p>Sumpta ígitur parábola sua, rursum ait:</p>
  <p>
    «Dixit Bálaam fílius Beor, dixit homo, cuius apértus est óculus, dixit
    audítor sermónum Dei, qui novit doctrínam Altíssimi et visiónes Omnipoténtis
    videt, qui cadens apértos habet óculos. Vídeo eum, sed non modo; intúeor
    illum, sed non prope. Oritur stella ex Iacob, et consúrgit virga de Israel».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_55" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_56" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 24, 4-5ab. 6 et 7bc. 8-9 (: 4b)</span>
  </p>
</div>
<div class="latin hijo hijo_57" ontouchend="cambialengua(this)">
  <span class="red">R/. </span>Sémitas tuas, Dómine, édoce me.
</div>
<div class="latin hijo hijo_58" ontouchend="cambialengua(this)">
  Vias tuas, Dómine, demónstra mihi,<br />et sémitas tuas édoce me.<br />Dírige
  me in veritáte tua et doce me,<br />quia tu es Deus salútis meæ.&nbsp;
</div>
<div class="latin hijo hijo_59" ontouchend="cambialengua(this)">
  <span class="red">R/. </span>Sémitas tuas, Dómine, édoce me.
</div>
<div class="latin hijo hijo_60" ontouchend="cambialengua(this)">
  Reminíscere miseratiónum tuárum, Dómine,<br />et misericordiárum tuárum,
  quóniam a sǽculo sunt.<br />Secúndum misericórdiam tuam meménto mei tu,<br />propter
  bonitátem tuam, Dómine.&nbsp;
</div>
<div class="latin hijo hijo_61" ontouchend="cambialengua(this)">
  <span class="red">R/. </span>Sémitas tuas, Dómine, édoce me.
</div>
<div class="latin hijo hijo_62" ontouchend="cambialengua(this)">
  Dulcis et rectus Dóminus,<br />propter hoc peccatóres viam docébit;<br />díriget
  mansuétos in iudício,<br />docébit mites vias suas.
</div>
<div class="latin hijo hijo_63" ontouchend="cambialengua(this)">
  <span class="red">R/. </span>Sémitas tuas, Dómine, édoce me.
</div>
<div class="latin hijo hijo_64" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Ps 84, 8</span>
  </p>
  <p class="PsalmAlleluiaVerse">
    Allelúia.<br />Osténde nobis, Dómine, misericórdiam tuam,<br />et salutáre
    tuum da nobis.<br />Allelúia.
  </p>
</div>
<div class="latin hijo hijo_65" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Baptismum Ioannis unde erat?</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">21, 23-27</span>
  </p>
</div>
<div class="latin hijo hijo_66" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_67" ontouchend="cambialengua(this)">
  <p>In illo témpore:</p>
  <p>
    Cum venísset Iesus in templum, accessérunt ad eum docéntem príncipes
    sacerdótum et senióres pópuli dicéntes: «In qua potestáte hæc facis? Et quis
    tibi dedit hanc potestátem?».
  </p>
  <p>
    Respóndens autem Iesus dixit illis: «Interrogábo vos et ego unum sermónem,
    quem si dixéritis mihi, et ego vobis dicam, in qua potestáte hæc fácio:
    Baptísmum Ioánnis unde erat? A cælo an ex homínibus?».
  </p>
  <p>
    At illi cogitábant inter se dicéntes: «Si dixérimus: «E cælo», dicet nobis:
    «Quare ergo non credidístis illi?»; si autem dixérimus: «Ex homínibus»,
    timémus turbam; omnes enim habent Ioánnem sicut prophétam».
  </p>
  <p>
    Et respondéntes Iesu dixérunt: «Nescímus». Ait illis et ipse: «Nec ego dico
    vobis in qua potestáte hæc fácio».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_68" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_69" ontouchend="cambialengua(this)">
  <h2>Tempus Adventus<br />Hebdomada III<br />Feria tertia</h2>
  <span class="red">Nisi hæc dies sit 17 vel&nbsp;18 decembris, quia tunc sumuntur Lectiones
    his diebus assignatæ, omissis iis quæ sequuntur.</span>
</div>
<div class="latin hijo hijo_70" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Salus messianica omnibus pauperibus promittitur</p>
  <p class="Areadingfrom">
    Léctio libri Sophoníæ prophétæ<span class="alindcha">3, 1-2.9-13</span>
  </p>
  <p>
    Væ, provocátrix et inquináta, cívitas violénta! Non audívit vocem, non
    suscépit disciplínam; in Dómino non est confísa, ad Deum suum non
    appropiávit.
  </p>
  <p>
    «Tunc reddam pópulis lábium purum, ut ínvocent omnes in nómine Dómini et
    sérviant ei úmero uno. Ultra flúmina Æthiópiæ, inde súpplices mei, fílii
    dispersórum meórum déferent munus mihi.
  </p>
  <p>
    In die illa non confundéris super cunctis actiónibus tuis, quibus
    prævaricáta es in me; quia tunc áuferam de médio tui magníloquos supérbos
    tuos, et non adícies exaltári ámplius in monte sancto meo. Et derelínquam in
    médio tui pópulum páuperem et egénum». Et sperábunt in nómine Dómini
    relíquiæ Israel.
  </p>
  <p>
    Non fácient iniquitátem nec loquéntur mendácium; et non inveniétur in ore
    eórum lingua dolósa, quóniam ipsi pascéntur et accubábunt, et non erit qui
    extérreat.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_71" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_72" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 33, 2-3. 6-7. 17-18. 19 et 23 (: 7a)</span>
  </p>
</div>
<div class="latin hijo hijo_73" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.
</div>
<div class="latin hijo hijo_74" ontouchend="cambialengua(this)">
  Benedícam Dóminum in omni témpore,<br />semper laus eius in ore meo.<br />In
  Dómino gloriábitur ánima mea,<br />áudiant mansuéti et læténtur.&nbsp;
</div>
<div class="latin hijo hijo_75" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.
</div>
<div class="latin hijo hijo_76" ontouchend="cambialengua(this)">
  Respícite ad eum, et illuminámini,<br />et fácies vestræ non confundéntur.<br />Iste
  pauper clamávit, et Dóminus exaudívit eum,<br />et de ómnibus tribulatiónibus
  eius salvávit eum.&nbsp;
</div>
<div class="latin hijo hijo_77" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.
</div>
<div class="latin hijo hijo_78" ontouchend="cambialengua(this)">
  Vultus autem Dómini super faciéntes mala,<br />ut perdat de terra memóriam
  eórum.<br />Clamavérunt, et Dóminus exaudívit,<br />et ex ómnibus
  tribulatiónibus eórum liberávit eos.
</div>
<div class="latin hijo hijo_79" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.
</div>
<div class="latin hijo hijo_80" ontouchend="cambialengua(this)">
  Iuxta est Dóminus iis, qui contríto sunt corde,<br />et confráctos spíritu
  salvábit.<br />Rédimet Dóminus ánimas servórum suórum,<br />et non puniéntur
  omnes qui sperant in eo.&nbsp;
</div>
<div class="latin hijo hijo_81" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.
</div>
<div class="latin hijo hijo_82" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Veni, Dómine, et noli tardáre;<br />reláxa facinóra plebis
    tuæ.<br />Allelúia.
  </p>
</div>
<div class="latin hijo hijo_83" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Venit Ioannes, et peccatores crediderunt ei</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">21, 28-32</span>
  </p>
</div>
<div class="latin hijo hijo_84" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_85" ontouchend="cambialengua(this)">
  <p>
    In illo témpore: Dixit Iesus princípibus sacerdótum et senióribus pópuli:
  </p>
  <p>
    «Quid vobis vidétur? Homo quidam habébat duos fílios. Et accédens ad primum
    dixit: “Fili, vade hódie, operáre in vínea”. Ille autem respóndens ait:
    “Nolo”; póstea autem pæniténtia motus ábiit. Accédens autem ad álterum dixit
    simíliter. At ille respóndens ait: “Eo, dómine”; et non ivit. Quis ex duóbus
    fecit voluntátem patris?».
  </p>
  <p>Dicunt: «Primus».</p>
  <p>
    Dicit illis Iesus: «Amen dico vobis: Publicáni et meretríces præcédunt vos
    in regnum Dei. Venit enim ad vos Ioánnes in via iustítiæ, et non credidístis
    ei; publicáni autem et meretríces credidérunt ei. Vos autem vidéntes nec
    pæniténtiam habuístis póstea, ut crederétis ei».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_86" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_87" ontouchend="cambialengua(this)">
  <h2>Tempus Adventus<br />Hebdomada III<br />Feria quarta</h2>
  <span class="red">Nisi hæc dies sit 17 vel&nbsp;18 decembris, quia tunc sumuntur Lectiones
    his diebus assignatæ, omissis iis quæ sequuntur.</span>
</div>
<div class="latin hijo hijo_88" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Rorate, cæli, desuper!</p>
  <p class="Areadingfrom">
    Léctio libri Isaíæ prophétæ<span class="alindcha">45, 6b-8. 18. 21b-25</span>
  </p>
  <p class="Incipit-oneline">
    «Ego Dóminus, et non est alter, formans lucem et creans ténebras, fáciens
    pacem et creans malum: ego Dóminus fáciens ómnia hæc. Roráte, cæli, désuper,
    et nubes pluant iustítiam; aperiátur terra et gérminet salvatiónem; et
    iustítia oriátur simul: ego Dóminus creávi eam».
  </p>
  <p>
    Quia hæc dicit Dóminus, qui creávit cælos, ipse Deus, qui formávit terram et
    fecit eam, ipse fundávit eam; non ut vácua esset, creávit eam, ut
    habitarétur, formávit eam: «Ego Dóminus, et non est álius.
  </p>
  <p>
    Numquid non ego Dóminus, et non est ultra Deus absque me? Deus iustus et
    salvans non est præter me. Convertímini ad me et salvi éritis, omnes fines
    terræ, quia ego Deus, et non est álius. In memetípso iurávi: Egréssa est de
    ore meo iustítia, verbum, quod non revertétur; quia mihi curvábitur omne
    genu, et iurábit omnis lingua».
  </p>
  <p>
    «Tantum in Dómino» dicent «sunt iustítiæ et robur!». Ad eum vénient et
    confundéntur omnes, qui repúgnant ei; in Dómino iustificábitur et laudábitur
    omne semen Israel.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_89" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_90" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 84, 9ab et 10. 11-12. 13-14 (: cf. Is 45, 8)</span>
  </p>
</div>
<div class="latin hijo hijo_91" ontouchend="cambialengua(this)">
  <span class="red">R/. </span>Roráte, cæli, désuper, et nubes pluant Iustum!
</div>
<div class="latin hijo hijo_92" ontouchend="cambialengua(this)">
  Audiam quid loquátur Dóminus Deus,<br />quóniam loquétur pacem ad plebem suam
  et sanctos suos.<br />Verúmtamen prope timéntes eum salutáre ipsíus,<br />ut
  inhábitet glória in terra nostra.&nbsp;
</div>
<div class="latin hijo hijo_93" ontouchend="cambialengua(this)">
  <span class="red">R/. </span>Roráte, cæli, désuper, et nubes pluant Iustum!
</div>
<div class="latin hijo hijo_94" ontouchend="cambialengua(this)">
  Misericórdia et véritas obviavérunt sibi,<br />iustítia et pax osculátæ
  sunt.<br />Véritas de terra orta est,<br />et iustítia de cælo
  prospéxit.&nbsp;
</div>
<div class="latin hijo hijo_95" ontouchend="cambialengua(this)">
  <span class="red">R/. </span>Roráte, cæli, désuper, et nubes pluant Iustum!
</div>
<div class="latin hijo hijo_96" ontouchend="cambialengua(this)">
  Etenim Dóminus dabit benignitátem,<br />et terra nostra dabit fructum suum.<br />Iustítia
  ante eum ambulábit,<br />et ponet in via gressus suos.&nbsp;
</div>
<div class="latin hijo hijo_97" ontouchend="cambialengua(this)">
  <span class="red">R/. </span>Roráte, cæli, désuper, et nubes pluant Iustum!
</div>
<div class="latin hijo hijo_98" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Exálta in fortitúdine vocem tuam, tu qui evangelízas;<br />ecce
    Dóminus Deus in virtúte venit.<br />Allelúia.
  </p>
</div>
<div class="latin hijo hijo_99" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Nuntiate Ioanni, quæ vidistis et audistis</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">7, 19-23</span>
  </p>
</div>
<div class="latin hijo hijo_100" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_101" ontouchend="cambialengua(this)">
  <p>In illo témpore:</p>
  <p>
    Convocávit duos de discípulis suis Ioánnes et misit ad Dóminum dicens: “Tu
    es qui ventúrus es, an álium exspectámus?”. Cum autem veníssent ad eum viri,
    dixérunt: «Ioánnes Baptísta misit nos ad te dicens: “Tu es qui ventúrus es,
    an álium exspectámus?”».
  </p>
  <p>
    In ipsa hora curávit multos a languóribus et plagis et spirítibus malis et
    cæcis multis donávit visum. Et respóndens dixit illis:
  </p>
  <p>
    «Eúntes nuntiáte Ioánni, quæ vidístis et audístis: cæci vident, claudi
    ámbulant, leprósi mundántur et surdi áudiunt, mórtui resúrgunt, páuperes
    evangelizántur; et beátus est, quicúmque non fúerit scandalizátus in me».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_102" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_103" ontouchend="cambialengua(this)">
  <h2>Tempus Adventus<br />Hebdomada III<br />Feria quinta</h2>
  <span class="red">Nisi hæc dies sit 17 vel&nbsp;18 decembris, quia tunc sumuntur Lectiones
    his diebus assignatæ, omissis iis quæ sequuntur.</span>
</div>
<div class="latin hijo hijo_104" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Ut mulierem derelictam vocavit te Dóminus.</p>
  <p class="Areadingfrom">
    Léctio libri Isaíæ prophétæ<span class="alindcha">54, 1-10</span>
  </p>
  <p class="Incipit-oneline">
    Exsúlta, stérilis, quæ non peperísti, lætáre, gaude, quæ non parturísti,
    quóniam multi sunt fílii desértæ magis quam fílii nuptæ, dicit Dóminus.
    Diláta locum tentórii tui et pelles tabernaculórum tuórum exténde, ne
    parcas; longos fac funículos tuos et clavos tuos consólida. Ad déxteram enim
    et ad lævam penetrábis, et semen tuum hereditábit gentes, quæ civitátes
    desértas inhabitábunt.
  </p>
  <p>
    Noli timére, quia non confundéris, neque erubéscas, quia non te pudébit; nam
    confusiónis adulescéntiæ tuæ obliviscéris et oppróbrii viduitátis tuæ non
    recordáberis ámplius. Qui enim fecit te, erit sponsus tuus, Dóminus
    exercítuum nomen eius; et redémptor tuus Sanctus Israel, Deus omnis terræ
    vocábitur.
  </p>
  <p>
    Quia ut mulíerem derelíctam et mæréntem spíritu vocávit te Dóminus, et
    uxórem ab adulescéntia abiéctam dixit Deus tuus. Ad punctum in módico
    derelíqui te et in miseratiónibus magnis congregábo te. In moménto
    indignatiónis abscóndi fáciem meam parúmper a te et in misericórdia
    sempitérna misértus sum tui, dixit redémptor tuus Dóminus.
  </p>
  <p>
    Sicut in diébus Noe istud mihi est, cui iurávi, ne indúcerem aquas Noe ultra
    supra terram; sic iurávi, ut non iráscar tibi et non íncrepem te. Montes
    enim recédent, et colles movebúntur, misericórdia autem mea non recédet a
    te, et fœdus pacis meæ non movébitur, dixit miserátor tuus Dóminus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_105" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_106" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 29, 2 et 4. 5-6. 11-12a et 13b (: 2a)</span>
  </p>
</div>
<div class="latin hijo hijo_107" ontouchend="cambialengua(this)">
  <span class="red">R/. </span>Exaltábo te, Dómine, quóniam extraxísti me.
</div>
<div class="latin hijo hijo_108" ontouchend="cambialengua(this)">
  Exaltábo te, Dómine, quóniam extraxísti me,<br />nec delectásti inimícos meos
  super me.<br />Dómine, eduxísti ab inférno ánimam meam,<br />vivificásti me,
  ut non descénderem in lacum.&nbsp;
</div>
<div class="latin hijo hijo_109" ontouchend="cambialengua(this)">
  <span class="red">R/. </span>Exaltábo te, Dómine, quóniam extraxísti me.
</div>
<div class="latin hijo hijo_110" ontouchend="cambialengua(this)">
  Psállite Dómino, sancti eius,<br />et confitémini memóriæ sanctitátis eius.<br />Quóniam
  ad moméntum indignátio eius,<br />et per vitam volúntas eius.<br />Ad vésperum
  demorátur fletus,<br />ad matutínum lætítia.
</div>
<div class="latin hijo hijo_111" ontouchend="cambialengua(this)">
  <span class="red">R/. </span>Exaltábo te, Dómine, quóniam extraxísti me.
</div>
<div class="latin hijo hijo_112" ontouchend="cambialengua(this)">
  Audi, Dómine, et miserére mei,<br />Dómine, esto mihi adiútor.<br />Convertísti
  planctum meum in choros mihi.<br />Dómine Deus meus, in ætérnum confitébor
  tibi.
</div>
<div class="latin hijo hijo_113" ontouchend="cambialengua(this)">
  <span class="red">R/. </span>Exaltábo te, Dómine, quóniam extraxísti me.
</div>
<div class="latin hijo hijo_114" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Paráte viam Dómini, rectas fácite sémitas eius;<br />vidébit
    omnis caro salutáre Dei.<br />Allelúia.
  </p>
</div>
<div class="latin hijo hijo_115" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Ioannes est angelus qui præparat viam Domini</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">7, 24-30</span>
  </p>
</div>
<div class="latin hijo hijo_116" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_117" ontouchend="cambialengua(this)">
  <p>
    Cum discessíssent núntii Ioánnis, cœpit Iesus dícere de Ioánne ad turbas:
  </p>
  <p>
    «Quid exístis in desértum vidére? Arúndinem vento movéri? Sed quid exístis
    vidére? Hóminem móllibus vestiméntis indútum? Ecce, qui in veste pretiósa
    sunt et delíciis, in dómibus regum sunt. Sed quid exístis vidére? Prophétam?
    Utique, dico vobis, et plus quam prophétam. Hic est, de quo scriptum est:
    “Ecce mitto ángelum meum ante fáciem tuam, qui præparábit viam tuam ante
    te”.
  </p>
  <p>
    Dico vobis: maior inter natos mulíerum Ioánne nemo est; qui autem minor est
    in regno Dei, maior est illo».
  </p>
  <p>
    Et omnis pópulus áudiens et publicáni iustificavérunt Deum, baptizáti
    baptísmo Ioánnis; pharisǽi autem et legis períti consílium Dei sprevérunt in
    semetípsos, non baptizáti ab eo.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_118" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_119" ontouchend="cambialengua(this)">
  <h2>Tempus Adventus<br />Hebdomada III<br />Feria sexta</h2>
  <span class="red">Nisi hæc dies sit 17 vel&nbsp;18 decembris, quia tunc sumuntur Lectiones
    his diebus assignatæ, omissis iis quæ sequuntur.</span>
</div>
<div class="latin hijo hijo_120" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Domus mea domus orationis vocabitur cunc-tis populis</p>
  <p class="Areadingfrom">
    Léctio libri Isaíæ prophétæ<span class="alindcha">56, 1-3.6-8</span>
  </p>
  <p>Hæc dicit Dóminus:</p>
  <p>
    «Custodíte iudícium et fácite iustítiam, quia iuxta est salus mea, ut
    véniat, et iustítia mea, ut revelétur». Beátus vir, qui facit hoc, et fílius
    hóminis, qui apprehéndit istud, custódiens sábbatum, ne pólluat illud,
    custódiens manum suam, ne fáciat omne malum. Et non dicat fílius ádvenæ, qui
    adhǽret Dómino, dicens: «Separatióne dívidet me Dóminus a pópulo suo». Et
    non dicat eunúchus: «Ecce, ego lignum áridum».
  </p>
  <p>
    Et fílios ádvenæ, qui adhǽrent Dómino, ut colant eum, ut díligant nomen
    Dómini, ut sint ei in servos, omnes custodiéntes sábbatum, ne pólluant
    illud, et tenéntes fœdus meum, addúcam eos in montem sanctum meum et
    lætificábo eos in domo oratiónis meæ: holocáusta eórum et víctimæ eórum
    placébunt mihi super altári meo, quia domus mea domus oratiónis vocábitur
    cunctis pópulis».
  </p>
  <p>
    Ait Dóminus Deus, qui cóngregat dispérsos Israel: «Adhuc congregábo ad eum
    præter congregátos eius».
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_121" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_122" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 66, 2-3. 5. 7-8 (: 4)</span>
  </p>
</div>
<div class="latin hijo hijo_123" ontouchend="cambialengua(this)">
  <span class="red">R/. </span>Confiteántur tibi pópuli, Deus, confiteántur tibi
  pópuli omnes.
</div>
<div class="latin hijo hijo_124" ontouchend="cambialengua(this)">
  Deus misereátur nostri, et benedícat nobis;<br />illúminet vultum suum super
  nos.<br />Ut cognoscátur in terra via tua,<br />in ómnibus géntibus salutáre
  tuum.&nbsp;
</div>
<div class="latin hijo hijo_125" ontouchend="cambialengua(this)">
  <span class="red">R/. </span>Confiteántur tibi pópuli, Deus, confiteántur tibi
  pópuli omnes.
</div>
<div class="latin hijo hijo_126" ontouchend="cambialengua(this)">
  Læténtur et exsúltent gentes,<br />quóniam iúdicas pópulos in æquitáte,<br />et
  gentes in terra dírigis.&nbsp;
</div>
<div class="latin hijo hijo_127" ontouchend="cambialengua(this)">
  <span class="red">R/. </span>Confiteántur tibi pópuli, Deus, confiteántur tibi
  pópuli omnes.
</div>
<div class="latin hijo hijo_128" ontouchend="cambialengua(this)">
  Terra dedit fructum suum;<br />benedícat nos Deus, Deus noster;<br />benedícat
  nos Deus,<br />et métuant eum omnes fines terræ.
</div>
<div class="latin hijo hijo_129" ontouchend="cambialengua(this)">
  <span class="red">R/. </span>Confiteántur tibi pópuli, Deus, confiteántur tibi
  pópuli omnes.
</div>
<div class="latin hijo hijo_130" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Veni, Dómine, visitáre nos in pace,<br />ut lætémur coram te
    corde perfécto.<br />Allelúia.
  </p>
</div>
<div class="latin hijo hijo_131" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Ioannes est lucerna ardens et lucens</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">5, 33-36</span>
  </p>
</div>
<div class="latin hijo hijo_132" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_133" ontouchend="cambialengua(this)">
  <p>In illo témpore: Dixit Iesus Iudǽis:</p>
  <p>
    Vos misístis ad Ioánnem, et testimónium perhíbuit veritáti; ego autem non ab
    hómine testimónium accípio, sed hæc dico, ut vos salvi sitis. Ille erat
    lucérna ardens et lucens; vos autem voluístis exsultáre ad horam in luce
    eius.
  </p>
  <p>
    Ego autem hábeo testimónium maius Ioánne; ópera enim, quæ dedit mihi Pater,
    ut perfíciam ea, ipsa ópera, quæ ego fácio, testimónium pérhibent de me,
    quia Pater me misit».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_134" ontouchend="cambialengua(this)">
  <span class="red">R/. </span>Laus tibi, Christe.
</div>
