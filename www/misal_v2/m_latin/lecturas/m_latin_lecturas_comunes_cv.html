<div class="latin hijo hijo_1" ontouchend="cambialengua(this)">
  <p class="Summary">Fortis est ut mors dilectio.</p>
  <p class="Areadingfrom">
    Léctio Cántici Canticórum<span class="alindcha">8, 6-7</span>
  </p>
  <p>
    Pone me ut signáculum super cor tuum, ut signáculum super bráchium tuum,
    quia fortis est ut mors diléctio, dura sicut inférnus æmulátio; lámpades
    eius lámpades ignis atque flammæ divínæ.
  </p>
  <p>
    Aquæ multæ non potuérunt exstínguere caritátem, nec flúmina óbruent illam;
    si déderit homo omnem substántiam domus suæ pro dilectióne, quasi nihil
    despícient eum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_2" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_3" ontouchend="cambialengua(this)">
  <p class="Summary">Sponsabo te mihi in sempiternum.</p>
  <p class="Areadingfrom">
    Léctio libri Osée prophétæ<span class="alindcha">2, 16b. 17b. 21-22</span>
  </p>
  <p>Hæc dicit Dóminus:</p>
  <p>
    «Ecce ego ducam eam in solitúdinem et loquar ad cor eius; et respondébit ibi
    iuxta dies iuventútis suæ et iuxta dies ascensiónis suæ de terra Ægýpti.
  </p>
  <p>
    Et sponsábo te mihi in sempitérnum; et sponsábo te mihi in iustítia et
    iudício et in misericórdia et miseratiónibus. Et sponsábo te mihi in fide,
    et cognósces Dóminum».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_4" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_5" ontouchend="cambialengua(this)">
  <p class="Summary">Beati qui ad cenam nuptiarum Agni vocati sunt.</p>
  <p class="Areadingfrom">
    Léctio libri Apocalýpsis beáti Ioánnis apóstoli<span class="alindcha">19, 1. 5-9a</span>
  </p>
  <p>
    Ego, Ioannes, audívi quasi vocem magnam turbæ multæ in cælo dicéntium:
    «Alleluía! Salus et glória et virtus Deo nostro».
  </p>
  <p>
    Et vox de throno exívit dicens: «Laudem dícite Deo nostro, omnes servi eius
    et qui timétis eum, pusílli et magni!».
  </p>
  <p>
    Et audívi quasi vocem turbæ magnæ et sicut vocem aquárum multárum et sicut
    vocem tonítruum magnórum dicéntium: «Alleluía, quóniam regnávit Dóminus,
    Deus noster omnípotens. Gaudeámus et exsultémus et demus glóriam ei, quia
    venérunt núptiæ Agni, et uxor eius præparávit se. Et datum est illi, ut
    coopériat se býssino splendénti mundo: býssinum enim iustificatiónes sunt
    sanctórum».
  </p>
  <p>
    Et dicit mihi: «Scribe: Beáti, qui ad cenam nuptiárum Agni vocáti sunt!».
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_6" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_7" ontouchend="cambialengua(this)">
  <p class="Summary">
    Vidi Ierusalem novam, paratam sicut sponsam ornatam viro suo.
  </p>
  <p class="Areadingfrom">
    Léctio libri Apocalýpsis beáti Ioánnis apóstoli<span class="alindcha">21, 1-5a</span>
  </p>
  <p>
    Ego, Ioánnes, vidi cælum novum et terram novam; primum enim cælum et prima
    terra abiérunt, et mare iam non est.
  </p>
  <p>
    Et civitátem sanctam Ierúsalem novam vidi descendéntem de cælo a Deo,
    parátam sicut sponsam ornátam viro suo. Et audívi vocem magnam de throno
    dicéntem: «Ecce tabernáculum Dei cum homínibus! Et habitábit cum eis, et
    ipsi pópuli eius erunt, et ipse Deus cum eis erit eórum Deus; et abstérget
    omnem lácrimam ab óculis eórum, et mors ultra non erit, neque luctus neque
    clamor neque dolor erit ultra, quia prima abiérunt».
  </p>
  <p>Et dixit, qui sedébat super throno: «Ecce nova fácio ómnia».</p>
  <p class="TheWordoftheLord">Verbum Dómini.</p>
</div>
<div class="latin hijo hijo_8" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_9" ontouchend="cambialengua(this)">
  <p class="ReadingGospelTitle">
    <span class="alindcha">Ps 44, 11-12. 14-15. 16-17 (: 11a vel&nbsp;Mt 25, 6b)</span>
  </p>
</div>
<div class="latin hijo hijo_10" ontouchend="cambialengua(this)">
  <span class="red">R/. </span>Audi, fília, et vide, et inclína aurem tuam.<br /><span
    class="red">vel</span><br />Ecce sponsus: éxite óbviam Christo Dómino.
</div>
<div class="latin hijo hijo_11" ontouchend="cambialengua(this)">
  Audi, fília, et vide, et inclína aurem tuam,<br />et oblivíscere pópulum tuum
  et domum patris tui;<br />et concupíscet rex spéciem tuam.<br />Quóniam ipse
  est dóminus tuus et adóra eum.
</div>
<div class="latin hijo hijo_12" ontouchend="cambialengua(this)">
  <span class="red">R/. </span>Audi, fília, et vide, et inclína aurem tuam.<br /><span
    class="red">vel</span><br />Ecce sponsus: éxite óbviam Christo Dómino.
</div>
<div class="latin hijo hijo_13" ontouchend="cambialengua(this)">
  Gloriósa nimis fília regis intrínsecus,<br />textúris áureis circumamícta.<br />In
  véstibus variegátis adducétur regi;<br />vírgines post eam, próximæ eius,
  afferúntur tibi.
</div>
<div class="latin hijo hijo_14" ontouchend="cambialengua(this)">
  <span class="red">R/. </span>Audi, fília, et vide, et inclína aurem tuam.<br /><span
    class="red">vel</span><br />Ecce sponsus: éxite óbviam Christo Dómino.
</div>
<div class="latin hijo hijo_15" ontouchend="cambialengua(this)">
  Afferúntur in lætítia et exsultatióne,<br />adducúntur in domum regis.<br />Pro
  pátribus tuis erunt tibi fílii;<br />constítues eos príncipes super omnem
  terram.
</div>
<div class="latin hijo hijo_16" ontouchend="cambialengua(this)">
  <span class="red">R/. </span>Audi, fília, et vide, et inclína aurem tuam.<br /><span
    class="red">vel</span><br />Ecce sponsus: éxite óbviam Christo Dómino.
</div>
<div class="latin hijo hijo_17" ontouchend="cambialengua(this)">
  <p class="ReadingGospelTitle">
    <span class="alindcha">Ps 148, 1-2. 11-13a. 13c-14 (: cf. 12a. 13a)</span>
  </p>
</div>
<div class="latin hijo hijo_18" ontouchend="cambialengua(this)">
  <span class="red">R/. </span>Iúvenes et vírgines, láudate nomen Dómini.<br /><span
    class="red">vel: </span>Allelúia.
</div>
<div class="latin hijo hijo_19" ontouchend="cambialengua(this)">
  Laudáte Dóminum de cælis,<br />laudáte eum, in excélsis.<br />Laudáte eum,
  omnes ángeli eius,<br />laudáte eum, omnes virtútes eius.
</div>
<div class="latin hijo hijo_20" ontouchend="cambialengua(this)">
  <span class="red">R/. </span>Iúvenes et vírgines, láudate nomen Dómini.<br /><span
    class="red">vel: </span>Allelúia.
</div>
<div class="latin hijo hijo_21" ontouchend="cambialengua(this)">
  Reges terræ et omnes pópuli,<br />príncipes et omnes iúdices terræ,<br />iúvenes
  et vírgines,<br />senes cum iunióribus,<br />laudent nomen Dómini.
</div>
<div class="latin hijo hijo_22" ontouchend="cambialengua(this)">
  <span class="red">R/. </span>Iúvenes et vírgines, láudate nomen Dómini.<br /><span
    class="red">vel: </span>Allelúia.
</div>
<div class="latin hijo hijo_23" ontouchend="cambialengua(this)">
  Conféssio eius super cælum et terram,<br />et exaltávit cornu pópuli sui.<br />Hymnus
  ómnibus sanctis eius,<br />fíliis Israel, pópulo qui propínquus est ei.
</div>
<div class="latin hijo hijo_24" ontouchend="cambialengua(this)">
  <span class="red">R/. </span>Iúvenes et vírgines, láudate nomen Dómini.<br /><span
    class="red">vel: </span>Allelúia.
</div>
<div class="latin hijo hijo_25" ontouchend="cambialengua(this)">
  <p class="Summary">Virgo cogitat quæ Domini sunt.</p>
  <p class="Areadingfrom">
    Léctio Epístolæ primæ beáti Pauli apóstoli ad Corínthios<span
      class="alindcha">7, 25-35</span>
  </p>
  <p>Fratres:</p>
  <p>
    De virgínibus præcéptum Dómini non hábeo; consílium autem do, tamquam
    misericórdiam consecútus a Dómino, ut sim fidélis. Exístimo ergo hoc bonum
    esse propter instántem necessitátem, quóniam bonum est hómini sic esse.
    Alligátus es uxóri? Noli quærere solutiónem. Solútus es ab uxóre? Noli
    quærere uxórem. Si autem accéperis uxórem, non peccásti; et si núpserit
    virgo, non peccávit. Tribulatiónem tamen carnis habébunt huiúsmodi, ego
    autem vobis parco.
  </p>
  <p>
    Hoc ítaque dico, fratres, tempus breviátum est; réliquum est, ut et qui
    habent uxóres, tamquam non habéntes sint, et qui flent, tamquam non flentes,
    et qui gaudent, tamquam non gaudéntes, et qui emunt, tamquam non
    possidéntes, et qui utúntur hoc mundo, tamquam non abuténtes; prǽterit enim
    figúra huius mundi.
  </p>
  <p>
    Volo autem vos sine sollicitúdine esse. Qui sine uxóre est, sollícitus est,
    quæ Dómini sunt, quómodo pláceat Dómino; qui autem cum uxóre est, sollícitus
    est, quæ sunt mundi, quómodo pláceat uxóri, et divísus est. Et múlier
    innúpta et virgo cógitat, quæ Dómini sunt, ut sit sancta et córpore et
    spíritu; quæ autem nupta est, cógitat, quæ sunt mundi, quómodo pláceat viro.
    Porro hoc ad utilitátem vestram dico, non ut láqueum vobis iníciam, sed ad
    id quod honéstum est, et ut assídue cum Dómino sitis sine distractióne.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_26" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_27" ontouchend="cambialengua(this)">
  <p class="Summary">Despondi vos uni viro virginem castam exhibere Christo.</p>
  <p class="Areadingfrom">
    Léctio Epístolæ secúndæ beáti Pauli apóstoli ad Corínthios<span
      class="alindcha">10, 17 — 11, 2</span>
  </p>
  <p>Fratres:</p>
  <p>
    Qui gloriátur, in Dómino gloriétur; non enim qui seípsum comméndat, ille
    probátus est, sed quem Dóminus comméndat.
  </p>
  <p>
    Utinam sustinerétis módicum quid insipiéntiæ meæ; sed et supportáte me!
    Æmulor enim vos Dei æmulatióne; despóndi enim vos uni viro vírginem castam
    exhibére Christo.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_28" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_29" ontouchend="cambialengua(this)">
  <p class="PsalmAlleluiaTitle">
    <span class="alindcha">Io 14, 23</span>
  </p>
  <p class="PsalmAlleluiaVerse">
    &nbsp;<span class="red">(</span>Allelúia.<span class="red">)</span><br />Si
    quis díligit me, sermónem meum servábit, dicit Dóminus,<br />et Pater meus
    díliget eum, et ad eum veniémus.<br />&nbsp;<span class="red">(</span>Allelúia.<span class="red">)</span>
  </p>
</div>
<div class="latin hijo hijo_30" ontouchend="cambialengua(this)">
  <p class="PsalmAlleluiaTitle"><span class="alindcha"></span></p>
  <p class="PsalmAlleluiaVerse">
    &nbsp;<span class="red">(</span>Allelúia.<span class="red">)</span><br />Hæc
    est virgo sápiens,<br />quam Dóminus vigilántem invénit;<br />veniénte
    Dómino, introívit cum eo ad núptias.<br />&nbsp;<span class="red">(</span>Allelúia.<span class="red">)</span>
  </p>
</div>
<div class="latin hijo hijo_31" ontouchend="cambialengua(this)">
  <p class="PsalmAlleluiaTitle"><span class="alindcha"></span></p>
  <p class="PsalmAlleluiaVerse">
    &nbsp;<span class="red">(</span>Allelúia.<span class="red">)</span><br />Veni, sponsa Christi, áccipe corónam,<br />quam tibi Dóminus
    præparávit in ætérnum.<br />&nbsp;<span class="red">(</span>Allelúia.<span
      class="red">)</span>
  </p>
</div>
<div class="latin hijo hijo_32" ontouchend="cambialengua(this)">
  <p class="Summary">Propter regnum cælorum.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">19, 3-12</span>
  </p>
</div>
<div class="latin hijo hijo_33" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_34" ontouchend="cambialengua(this)">
  <p>In illo témpore:</p>
  <p>
    Accessérunt ad Iesum pharisæi tentántes eum et dicéntes: «Licet hómini
    dimíttere uxórem suam quacúmque ex causa?».
  </p>
  <p>
    Qui respóndens ait: «Non legístis quia, qui creávit ab inítio, másculum et
    féminam fecit eos et dixit: “Propter hoc dimíttet homo patrem et matrem et
    adhærébit uxóri suæ, et erunt duo in carne una?”. Itaque iam non sunt duo
    sed una caro. Quod ergo Deus coniúnxit, homo non séparet».
  </p>
  <p>
    Dicunt illi: «Quid ergo Móyses mandávit dari libéllum repúdii et
    dimíttere?».
  </p>
  <p>
    Ait illis: «Móyses ad durítiam cordis vestri permísit vobis dimíttere uxóres
    vestras; ab inítio autem non sic fuit. Dico autem vobis quia quicúmque
    dimíserit uxórem suam, nisi ob fornicatiónem, et áliam dúxerit, mœchátur».
  </p>
  <p>
    Dicunt ei discípuli eius: «Si ita est causa hóminis cum uxóre, non éxpedit
    núbere».
  </p>
  <p>
    Qui dixit eis: «Non omnes cápiunt verbum istud, sed quibus datum est. Sunt
    enim eunúchi, qui de matris útero sic nati sunt; et sunt eunúchi, qui facti
    sunt ab homínibus; et sunt eunúchi, qui seípsos castravérunt propter regnum
    cælórum.
  </p>
  <p>Qui potest cápere, cápiat»</p>
  <p class="TheWordoftheLord">Verbum Dómini.</p>
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_36" ontouchend="cambialengua(this)">
  <p class="Summary">Ecce sponsus! Exite obviam ei.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">25, 1-13</span>
  </p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_38" ontouchend="cambialengua(this)">
  <p>In illo témpore: Dixit Iesus discípulis suis parábolam hanc:</p>
  <p>
    «Símile erit regnum cælórum decem virgínibus, quæ accipiéntes lámpades suas
    exiérunt óbviam sponso. Quinque autem ex eis erant fátuæ, et quinque
    prudéntes. Fátuæ enim, accéptis lampádibus suis, non sumpsérunt óleum secum;
    prudéntes vero accepérunt óleum in vasis cum lampádibus suis. Moram autem
    faciénte sponso, dormitavérunt omnes et dormiérunt.
  </p>
  <p>
    Média autem nocte clamor factus est: “Ecce sponsus! Exíte óbviam ei”. Tunc
    surrexérunt omnes vírgines illæ et ornavérunt lámpades suas. Fátuæ autem
    sapiéntibus dixérunt: “Date nobis de óleo vestro, quia lámpades nostræ
    exstinguúntur”. Respondérunt prudéntes dicéntes: “Ne forte non suffíciat
    nobis et vobis, ite pótius ad vendéntes et émite vobis”.
  </p>
  <p>
    Dum autem irent émere, venit sponsus, et quæ parátæ erant, intravérunt cum
    eo ad núptias; et clausa est iánua. Novíssime autem véniunt et réliquæ
    vírgines dicéntes: “Dómine, dómine, áperi nobis”. At ille respóndens ait:
    “Amen dico vobis: Néscio vos”.
  </p>
  <p>Vigiláte ítaque, quia nescítis diem neque horam».</p>
  <p class="TheWordoftheLord">Verbum Dómini.</p>
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_40" ontouchend="cambialengua(this)">
  <p class="Summary">Martha, Martha, sollicita es et turbaris erga plurima.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">10, 38-42</span>
  </p>
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_42" ontouchend="cambialengua(this)">
  <p>In illo témpore:</p>
  <p>
    Intrávit Iesus in quoddam castéllum, et múlier quædam Martha nómine excépit
    illum. Et huic erat soror nómine María, quæ étiam sedens secus pedes Dómini
    audiébat verbum illíus.
  </p>
  <p>
    Martha autem satagébat circa frequens ministérium; quæ stetit et ait:
    «Dómine, non est tibi curæ quod soror mea relíquit me solam ministráre? Dic
    ergo illi, ut me ádiuvet».
  </p>
  <p>
    Et respóndens dixit illi Dóminus: «Martha, Martha, sollícita es et turbáris
    erga plúrima, porro unum est necessárium; María enim óptimam partem elégit,
    quæ non auferétur ab ea».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Laus tibi, Christe.
</div>
