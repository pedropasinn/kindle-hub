<div class="latin hijo hijo_1" ontouchend="cambialengua(this)">
  <h2>TEMPUS PASCHALE<br />VIGILIA PASCHALIS IN NOCTE SANCTA</h2>
  <h3></h3>
</div>
<div class="latin hijo hijo_2">
  <span
    class="boton"
    ontouchend="event.stopPropagation();cambia_vista('lect_1_breve');cambia_vista('lect_1_larga');">brevior</span>
</div>
<div class="latin hijo hijo_3" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Vidit Deus cuncta quæ fecit, et ecce erant valde bona</p>
  <p class="Areadingfrom">
    Léctio libri Génesis<span class="alindcha">1, 1-31; 2, 1-2</span>
  </p>
  <p class="Incipit-oneline">
    In princípio creávit Deus cælum et terram. Terra autem erat inánis et vácua,
    et ténebræ super fáciem abýssi, et spíritus Dei ferebátur super aquas.
  </p>
  <p class="plectura">
    Dixítque Deus: «Fiat lux». Et facta est lux. Et vidit Deus lucem quod esset
    bona et divísit Deus lucem ac ténebras. Appellavítque Deus lucem Diem et
    ténebras Noctem. Factúmque est véspere et mane, dies unus.
  </p>
  <p class="plectura">
    Dixit quoque Deus: «Fiat firmaméntum in médio aquárum et dívidat aquas ab
    aquis». Et fecit Deus firmaméntum divisítque aquas, quæ erant sub
    firmaménto, ab his, quæ erant super firmaméntum. Et factum est ita.
    Vocavítque Deus firmaméntum Cælum. Et factum est véspere et mane, dies
    secúndus.
  </p>
  <p class="plectura">
    Dixit vero Deus: «Congregéntur aquæ, quæ sub cælo sunt, in locum unum, et
    appáreat árida». Factúmque est ita. Et vocávit Deus áridam Terram
    congregationésque aquárum appellávit Mária. Et vidit Deus quod esset bonum.
  </p>
  <p class="plectura">
    Et ait Deus: «Gérminet terra herbam viréntem et herbam faciéntem semen et
    lignum pomíferum fáciens fructum iuxta genus suum, cuius semen in semetípso
    sit super terram». Et factum est ita. Et prótulit terra herbam viréntem et
    herbam afferéntem semen iuxta genus suum lignúmque fáciens fructum, qui
    habet in semetípso seméntem secúndum spéciem suam. Et vidit Deus quod esset
    bonum. Et factum est véspere et mane, dies tértius.
  </p>
  <p class="plectura">
    Dixit autem Deus: «Fiant luminária in firmaménto cæli, ut dívidant diem ac
    noctem et sint in signa et témpora et dies et annos, ut lúceant in
    firmaménto cæli et illúminent terram». Et factum est ita. Fecítque Deus duo
    magna luminária: lumináre maius, ut præésset diéi, et lumináre minus, ut
    præésset nocti, et stellas. Et pósuit eas Deus in firmaménto cæli, ut
    lucérent super terram et præéssent diéi ac nocti et divíderent lucem ac
    ténebras. Et vidit Deus quod esset bonum. Et factum est véspere et mane,
    dies quartus.
  </p>
  <p class="plectura">
    Dixit étiam Deus: «Púllulent aquæ réptile ánimæ vivéntis, et volátile volet
    super terram sub firmaménto cæli». Creavítque Deus cete grándia et omnem
    ánimam vivéntem atque motábilem, quam púllulant aquæ secúndum spécies suas,
    et omne volátile secúndum genus suum. Et vidit Deus quod esset bonum;
    benedixítque eis Deus dicens: «Créscite et multiplicámini et repléte aquas
    maris, avésque multiplicéntur super terram». Et factum est véspere et mane,
    dies quintus.
  </p>
  <p class="plectura">
    Dixit quoque Deus: «Prodúcat terra ánimam vivéntem in génere suo, iuménta et
    reptília et béstias terræ secúndum spécies suas». Factúmque est ita. Et
    fecit Deus béstias terræ iuxta spécies suas et iuménta secúndum spécies suas
    et omne réptile terræ in génere suo. Et vidit Deus quod esset bonum.
  </p>
  <p class="plectura">
    Et ait Deus: «Faciámus hóminem ad imáginem et similitúdinem nostram; et
    præsint píscibus maris et volatílibus cæli et béstiis universǽque terræ
    omníque réptili, quod movétur in terra». Et creávit Deus hóminem ad imáginem
    suam; ad imáginem Dei creávit illum; másculum et féminam creávit eos.
  </p>
  <p class="plectura">
    Benedixítque illis Deus et ait illis Deus: «Créscite et multiplicámini et
    repléte terram et subícite eam et dominámini píscibus maris et volatílibus
    cæli et univérsis animántibus, quæ movéntur super terram». Dixítque Deus:
    «Ecce dedi vobis omnem herbam afferéntem semen super terram et univérsa
    ligna, quæ habent in semetípsis fructum ligni portántem seméntem, ut sint
    vobis in escam et cunctis animántibus terræ omníque vólucri cæli et
    univérsis, quæ movéntur in terra et in quibus est ánima vivens, omnem herbam
    viréntem ad vescéndum». Et factum est ita.
  </p>
  <p class="plectura">
    Vidítque Deus cuncta, quæ fecit, et ecce erant valde bona. Et factum est
    véspere et mane, dies sextus.
  </p>
  <p class="plectura">
    Igitur perfécti sunt cæli et terra et omnis exércitus eórum. Complevítque
    Deus die séptimo opus suum, quod fécerat, et requiévit die séptimo ab
    univérso ópere, quod patrárat.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_4">
  <span
    class="boton"
    ontouchend="event.stopPropagation();cambia_vista('lect_1_breve');cambia_vista('lect_1_larga');">longior</span>
</div>
<div class="latin hijo hijo_5" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Vidit Deus cuncta quæ fecit, et ecce erant valde bona</p>
  <p class="Areadingfrom">
    Léctio libri Génesis<span class="alindcha">1, 1. 26-31a</span>
  </p>
  <p class="Incipit-oneline">In princípio creávit Deus cælum et terram.</p>
  <p>
    Et ait Deus: «Faciámus hóminem ad imáginem et similitúdinem nostram; et
    præsint píscibus maris et volatílibus cæli et béstiis universæque terræ
    omníque réptili, quod movétur in terra». Et creávit Deus hóminem ad imáginem
    suam; ad imáginem Dei creávit illum; másculum et féminam creávit eos.
  </p>
  <p>
    Benedixítque illis Deus et ait illis Deus: «Créscite et multiplicámini et
    repléte terram et subícite eam et dominámini píscibus maris et volatílibus
    cæli et univérsis animántibus, quæ movéntur super terram». Dixítque Deus:
    «Ecce dedi vobis omnem herbam afferéntem semen super terram et univérsa
    ligna, quæ habent in semetípsis fructum ligni portántem seméntem, ut sint
    vobis in escam et cunctis animántibus terræ omníque vólucri cæli et
    univérsis, quæ movéntur in terra et in quibus est ánima vivens, omnem herbam
    viréntem ad vescéndum». Et factum est ita.
  </p>
  <p>Vidítque Deus cuncta, quæ fecit, et ecce erant valde bona.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_6" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_7">
  <span
    class="boton"
    ontouchend="event.stopPropagation();cambia_vista('salmo_1_larga');cambia_vista('salmo_1_otro');">vel</span>
</div>
<div class="latin hijo hijo_8" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 104, 1-2a. 5-6. 10. 12. 13-14. 24</span>
  </p>
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_10" ontouchend="cambialengua(this)">
  Bénedic, ánima mea, Dómino:<br />Dómine Deus meus, magnificátus es
  veheménter.<br />Confessiónem et decórem induísti,<br />amíctus lúmine sicut
  vestiménto.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_12" ontouchend="cambialengua(this)">
  Qui fundásti terram super stabilitátem suam,<br />non inclinábitur in sǽculum
  sǽculi.<br />Abýssus sicut vestiméntum opéruit eam,<br />super montes stabant
  aquæ.
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_14" ontouchend="cambialengua(this)">
  Qui emíttis fontes in torréntes;<br />inter médium móntium pertransíbunt.<br />Super
  ea vólucres cæli habitábunt,<br />de médio ramórum dabunt voces.
</div>
<div class="latin hijo hijo_15" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_16" ontouchend="cambialengua(this)">
  Rigas montes de cenáculis tuis,<br />de fructu óperum tuórum sátias terram.<br />Prodúcis
  fenum iuméntis,<br />et herbam serviéntibus hómini.<br />Edúcens panem de
  terra.
</div>
<div class="latin hijo hijo_17" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_18" ontouchend="cambialengua(this)">
  Quam multiplicáta sunt ópera tua, Dómine:<br />omnia in sapiéntia fecísti,<br />impléta
  est terra creatúra tua.<br />Bénedic, ánima mea, Dómino.
</div>
<div class="latin hijo hijo_19" ontouchend="cambialengua(this)">
  <span class="red">R/. </span>Emitte spiritum tuum, Dómine, et rénova fáciem
  terram
</div>
<div class="latin hijo hijo_20">
  <span
    class="boton"
    ontouchend="event.stopPropagation();cambia_vista('salmo_1_larga');cambia_vista('salmo_1_otro');">vel</span>
</div>
<div class="latin hijo hijo_21" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 32, 4-5. 6-7. 12-13. 20 et 22 (: 5b)</span>
  </p>
</div>
<div class="latin hijo hijo_22" ontouchend="cambialengua(this)">
  <span class="red">R/. </span>Misericórdia Dómini plena est terra.
</div>
<div class="latin hijo hijo_23" ontouchend="cambialengua(this)">
  Quia rectum est verbum Dómini,<br />et ómnia ópera eius in fide.<br />Díligit
  iustítiam et iudícium;<br />misericórdia Dómini plena est terra.
</div>
<div class="latin hijo hijo_24" ontouchend="cambialengua(this)">
  <span class="red">R/. </span>Misericórdia Dómini plena est terra.
</div>
<div class="latin hijo hijo_25" ontouchend="cambialengua(this)">
  Qui fundásti terram super stabilitátem suam,<br />non inclinábitur in sǽculum
  sǽculi.<br />Abýssus sicut vestiméntum opéruit eam,<br />super montes stabant
  aquæ.
</div>
<div class="latin hijo hijo_26" ontouchend="cambialengua(this)">
  <span class="red">R/. </span>Misericórdia Dómini plena est terra.
</div>
<div class="latin hijo hijo_27" ontouchend="cambialengua(this)">
  Qui emíttis fontes in torréntes;<br />inter médium móntium pertransíbunt.<br />Super
  ea vólucres cæli habitábunt,<br />de médio ramórum dabunt voces.
</div>
<div class="latin hijo hijo_28" ontouchend="cambialengua(this)">
  <span class="red">R/. </span>Misericórdia Dómini plena est terra.
</div>
<div class="latin hijo hijo_29" ontouchend="cambialengua(this)">
  Anima nostra sústinet Dóminum,<br />quóniam adiútor et protéctor noster
  est.<br />Fiat misericórdia tua, Dómine, super nos,<br />quemádmodum
  sperávimus in te.
</div>
<div class="latin hijo hijo_30" ontouchend="cambialengua(this)">
  <span class="red">R/. </span>Misericórdia Dómini plena est terra.
</div>
<div class="latin hijo hijo_31">
  <span
    class="boton"
    ontouchend="event.stopPropagation();cambia_vista('lect_2_breve');cambia_vista('lect_2_larga');">brevior</span>
</div>
<div class="latin hijo hijo_32" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Sacrificium Patriarchæ nostri Abrahæ</p>
  <p class="Areadingfrom">
    Léctio libri Génesis<span class="alindcha">22, 1-18</span>
  </p>
  <p class="Incipit-oneline">In diébus illis:</p>
  <p class="plectura">Tentávit Deus Abraham et dixit ad eum: «Abraham».</p>
  <p class="plectura">Ille respóndit: «Adsum».</p>
  <p class="plectura">
    Ait: «Tolle fílium tuum unigénitum, quem díligis, Isaac et vade in terram
    Moría; atque offer eum ibi in holocáustum super unum móntium, quem
    monstrávero tibi».
  </p>
  <p class="plectura">
    Igitur Abraham de nocte consúrgens stravit ásinum suum ducens secum duos
    iuvénes suos et Isaac fílium suum. Cumque concidísset ligna in holocáustum,
    surréxit et ábiit ad locum, quem præcéperat ei Deus. Die autem tértio,
    elevátis óculis, vidit locum procul dixítque ad púeros suos: «Exspectáte hic
    cum ásino. Ego et puer illuc usque properántes, postquam adoravérimus,
    revertémur ad vos».
  </p>
  <p class="plectura">
    Tulit quoque ligna holocáusti et impósuit super Isaac fílium suum; ipse vero
    portábat in mánibus ignem et cultrum. Cumque duo pérgerent simul, dixit
    Isaac Abrahæ patri suo: «Pater mi».
  </p>
  <p class="plectura">Ille respóndit: «Quid vis, fili?».</p>
  <p class="plectura">
    «Ecce, inquit, ignis et ligna; ubi est víctima holocáusti?».
  </p>
  <p class="plectura">
    Dixit Abraham: «Deus providébit sibi víctimam holocáusti, fili mi».
  </p>
  <p class="plectura">
    Pergébant ambo páriter; et venérunt ad locum, quem osténderat ei Deus, in
    quo ædificávit Abraham altáre et désuper ligna compósuit. Cumque colligásset
    Isaac fílium suum, pósuit eum in altári super struem lignórum extendítque
    Abraham manum et arrípuit cultrum, ut immoláret fílium suum.
  </p>
  <p class="plectura">
    Et ecce ángelus Dómini de cælo clamávit: «Abraham, Abraham».
  </p>
  <p class="plectura">Qui respóndit: «Adsum».</p>
  <p class="plectura">
    Dixítque: «Non exténdas manum tuam super púerum neque fácias illi quidquam.
    Nunc cognóvi quod times Deum et non pepercísti fílio tuo unigénito propter
    me».
  </p>
  <p class="plectura">
    Levávit Abraham óculos suos vidítque aríetem unum inter vepres hæréntem
    córnibus; quem assúmens óbtulit holocáustum pro fílio. Appellavítque nomen
    loci illíus: «Dóminus videt». Unde usque hódie dícitur: «In monte Dóminus
    vidétur».
  </p>
  <p class="plectura">
    Vocávit autem ángelus Dómini Abraham secúndo de cælo et dixit: «Per
    memetípsum iurávi, dicit Dóminus: quia fecísti hanc rem et non pepercísti
    fílio tuo unigénito, benedícam tibi et multiplicábo semen tuum sicut stellas
    cæli et velut arénam, quæ est in lítore maris. Possidébit semen tuum portas
    inimicórum suórum, et benedicéntur in sémine tuo omnes gentes terræ, quia
    obœdísti voci meæ».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_33">
  <span
    class="boton"
    ontouchend="event.stopPropagation();cambia_vista('lect_2_breve');cambia_vista('lect_2_larga');">longior</span>
</div>
<div class="latin hijo hijo_34" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Sacrificium Patriarchæ nostri Abrahæ</p>
  <p class="Areadingfrom">
    Léctio libri Génesis<span class="alindcha">22, 1-2. 9a. 10-13. 15-18</span>
  </p>
  <p class="Incipit-oneline">In diébus illis:</p>
  <p>Tentávit Deus Abraham et dixit ad eum: «Abraham».</p>
  <p>Ille respóndit: «Adsum».</p>
  <p>
    Ait: «Tolle fílium tuum unigénitum, quem díligis, Isaac et vade in terram
    Moría; atque offer eum ibi in holocáustum super unum móntium, quem
    monstrávero tibi».
  </p>
  <p>
    Et venérunt ad locum, quem osténderat ei Deus, in quo ædificávit Abraham
    altáre et désuper ligna compósuit. Extendítque Abraham manum et arrípuit
    cultrum, ut immoláret fílium suum.
  </p>
  <p>Et ecce ángelus Dómini de cælo clamávit: «Abraham, Abraham».</p>
  <p>Qui respóndit: «Adsum».</p>
  <p>
    Dixítque: «Non exténdas manum tuam super púerum neque fácias illi quidquam.
    Nunc cognóvi quod times Deum et non pepercísti fílio tuo unigénito propter
    me».
  </p>
  <p>
    Levávit Abraham óculos suos vidítque aríetem unum inter vepres hæréntem
    córnibus; quem assúmens óbtulit holocáustum pro fílio.
  </p>
  <p>
    Vocávit autem ángelus Dómini Abraham secúndo de cælo et dixit: «Per
    memetípsum iurávi, dicit Dóminus: quia fecísti hanc rem et non pepercísti
    fílio tuo unigénito, benedícam tibi et multiplicábo semen tuum sicut stellas
    cæli et velut arénam, quæ est in lítore maris. Possidébit semen tuum portas
    inimicórum suórum, et benedicéntur in sémine tuo omnes gentes terræ, quia
    obœdísti voci meæ».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_36" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 16, 5. 8. 9-10. 11</span>
  </p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Conserva me, Deus, quoniam speravi in te.
</div>
<div class="latin hijo hijo_38" ontouchend="cambialengua(this)">
  Dóminus pars hereditátis meæ et cálicis mei:<br />tu es qui détines sortem
  meam.<br />Proponébam Dóminum in conspéctu meo semper;<br />quóniam a dextris
  est mihi, non commovébor.
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Conserva me, Deus, quoniam speravi in te.
</div>
<div class="latin hijo hijo_40" ontouchend="cambialengua(this)">
  Propter hoc lætátum est cor meum,<br />et exsultavérunt præcórdia mea;<br />ínsuper
  et caro mea requiéscet in spe.<br />Quóniam non derelínques ánimam meam in
  inférno<br />nec dabis sanctum tuum vidére corruptiónem.
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Conserva me, Deus, quoniam speravi in te.
</div>
<div class="latin hijo hijo_42" ontouchend="cambialengua(this)">
  Notas mihi fácies vias vitæ,<br />plenitúdinem lætítiæ cum vultu tuo,<br />delectatiónes
  in déxtera tua usque in finem.
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Conserva me, Deus, quoniam speravi in te.
</div>
<div class="latin hijo hijo_44" ontouchend="cambialengua(this)">
  <p class="ReadingGospelTitle">Lectio tertia</p>
  <p class="Summary">Ingressi sunt filii Israel per medium maris sicci</p>
  <p class="Areadingfrom">
    Léctio libri Exodi<span class="alindcha">14, 15-31; 15, 1a</span>
  </p>
  <p class="Incipit-oneline">In diébus illis:</p>
  <p class="plectura">
    Dixit Dóminus ad Móysen: «Quid clamas ad me? Lóquere fíliis Israel, ut
    proficiscántur. Tu autem éleva virgam tuam et exténde manum tuam super mare
    et dívide illud, ut gradiántur fílii Israel in médio mari per siccum. Ego
    autem indurábo cor Ægyptiórum, ut persequántur eos; et glorificábor in
    pharaóne et in omni exércitu eius, in cúrribus et in equítibus illíus. Et
    scient Ægýptii quia ego sum Dóminus, cum glorificátus fúero in pharaóne, in
    cúrribus atque in equítibus eius».
  </p>
  <p class="plectura">
    Tollénsque se ángelus Dei, qui præcedébat castra Israel, ábiit post eos; et
    cum eo páriter colúmna nubis, prióra dimíttens, post tergum. Stetit inter
    castra Ægyptiórum et castra Israel; et erat nubes tenebrósa et illúminans
    noctem, ita ut ad se ínvicem toto noctis témpore accédere non valérent.
  </p>
  <p class="plectura">
    Cum extendísset Móyses manum super mare, réppulit illud Dóminus, flante
    vento veheménti et urénte tota nocte, et vertit in siccum; divísaque est
    aqua. Et ingréssi sunt fílii Israel per médium maris sicci; erat enim aqua
    quasi murus a dextra eórum et læva. Persequentésque Ægýptii ingréssi sunt
    post eos, omnis equitátus pharaónis, currus eius et équites per médium
    maris.
  </p>
  <p class="plectura">
    Iamque advénerat vigília matutína, et ecce respíciens Dóminus super castra
    Ægyptiórum per colúmnam ignis et nubis perturbávit exércitum eórum; et
    impedívit rotas cúrruum, ita ut diffícile moveréntur. Dixérunt ergo Ægýptii:
    «Fugiámus Israélem! Dóminus enim pugnat pro eis contra nos».
  </p>
  <p class="plectura">
    Et ait Dóminus ad Móysen: «Exténde manum tuam super mare, ut revertántur
    aquæ ad Ægýptios super currus et équites eórum». Cumque extendísset Móyses
    manum contra mare, revérsum est primo dilúculo ad priórem locum;
    fugientibúsque Ægýptiis occurrérunt aquæ, et invólvit eos Dóminus in médiis
    flúctibus. Reversǽque sunt aquæ et operuérunt currus et équites cuncti
    exércitus pharaónis, qui sequéntes ingréssi fúerant mare; ne unus quidem
    supérfuit ex eis. Fílii autem Israel perrexérunt per médium sicci maris, et
    aquæ eis erant quasi pro muro a dextris et a sinístris.
  </p>
  <p class="plectura">
    Liberavítque Dóminus in die illo Israel de manu Ægyptiórum. Et vidérunt
    Ægýptios mórtuos super litus maris et manum magnam, quam exercúerat Dóminus
    contra eos; timuítque pópulus Dóminum et credidérunt Dómino et Móysi servo
    eius.
  </p>
  <p class="plectura">
    Tunc cécinit Móyses et fílii Israel carmen hoc Dómino, et dixérunt:
  </p>
</div>
<div class="latin hijo hijo_45" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ex 15, 1-2. 3-4. 5-6. 17-18</span>
  </p>
</div>
<div class="latin hijo hijo_46" ontouchend="cambialengua(this)">
  <span class="red">R/. </span>Cantemus Domino: gloriose enim magnificatus est
</div>
<div class="latin hijo hijo_47" ontouchend="cambialengua(this)">
  Cantémus Dómino, glorióse enim magnificátus est:<br />equum et ascensórem eius
  deiécit in mare!<br />Fortitúdo mea et robur meum Dóminus,<br />et factus est
  mihi in salútem.<br />Iste Deus meus, et glorificábo eum;<br />Deus patris
  mei, et exaltábo eum!
</div>
<div class="latin hijo hijo_48" ontouchend="cambialengua(this)">
  <span class="red">R/. </span>Cantemus Domino: gloriose enim magnificatus est
</div>
<div class="latin hijo hijo_49" ontouchend="cambialengua(this)">
  Dóminus quasi vir pugnátor;<br />Dóminus nomen eius!<br />Currus pharaónis et
  exércitum eius proiécit in mare;<br />elécti bellatóres eius submérsi sunt in
  mari Rubro.
</div>
<div class="latin hijo hijo_50" ontouchend="cambialengua(this)">
  <span class="red">R/. </span>Cantemus Domino: gloriose enim magnificatus est
</div>
<div class="latin hijo hijo_51" ontouchend="cambialengua(this)">
  Abýssi operuérunt eos,<br />descendérunt in profúndum quasi lapis.<br />Déxtera
  tua, Dómine, magnífice in fortitúdine,<br />déxtera tua, Dómine, percússit
  inimícum.
</div>
<div class="latin hijo hijo_52" ontouchend="cambialengua(this)">
  <span class="red">R/. </span>Cantemus Domino: gloriose enim magnificatus est
</div>
<div class="latin hijo hijo_53" ontouchend="cambialengua(this)">
  Introdúces eos et plantábis in monte hereditátis tuæ,<br />firmíssimo
  habitáculo tuo, quod operátus es, Dómine,<br />sanctuário, Dómine, quod
  firmavérunt manus tuæ.<br />Dóminus regnábit in ætérnum et ultra!
</div>
<div class="latin hijo hijo_54" ontouchend="cambialengua(this)">
  <span class="red">R/. </span>Cantemus Domino: gloriose enim magnificatus est
</div>
<div class="latin hijo hijo_55" ontouchend="cambialengua(this)">
  <p class="ReadingGospelTitle">Lectio Quarta</p>
  <p class="Summary">
    In misericordia sempiterna, redemptor tuus Dóminus misertus est tui
  </p>
  <p class="Areadingfrom">
    Léctio libri Isaíæ prophétæ<span class="alindcha">54, 5-14</span>
  </p>
  <p class="Incipit-oneline">
    Qui fecit te, erit sponsus tuus, Dóminus exercítuum nomen eius; et redémptor
    tuus Sanctus Israel, Deus omnis terræ vocábitur.
  </p>
  <p class="plectura">
    Quia ut mulíerem derelíctam et mæréntem spíritu vocávit te Dóminus, et
    uxórem ab adulescéntia abiéctam dixit Deus tuus. Ad punctum in módico
    derelíqui te et in miseratiónibus magnis congregábo te. In moménto
    indignatiónis abscóndi fáciem meam parúmper a te et in misericórdia
    sempitérna misértus sum tui, dixit redémptor tuus Dóminus.
  </p>
  <p class="plectura">
    Sicut in diébus Noe istud mihi est, cui iurávi, ne indúcerem aquas Noe ultra
    supra terram; sic iurávi, ut non iráscar tibi et non íncrepem te. Montes
    enim recédent, et colles movebúntur, misericórdia autem mea non recédet a
    te, et fœdus pacis meæ non movébitur, dixit miserátor tuus Dóminus.
  </p>
  <p class="plectura">
    Paupércula, tempestáte convúlsa absque ulla consolatióne, ecce ego sternam
    super carbúnculos lápides tuos et fundábo te in sapphíris; et ponam iáspidem
    propugnácula tua et portas tuas in lápides pretiósos et omnes términos tuos
    in lápides desiderábiles. Univérsi fílii tui erunt discípuli Dómini, et
    magna erit pax fíliis tuis; in iustítia fundáberis. Procul eris ab
    oppressióne, quia non timébis, et a pavóre, quia non appropinquábit tibi.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_56" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_57" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 30, 2</span>
  </p>
</div>
<div class="latin hijo hijo_58" ontouchend="cambialengua(this)">
  <span class="red">R/. </span>Exaltabo te, Dómine, quoniam extraxisti me.
</div>
<div class="latin hijo hijo_59" ontouchend="cambialengua(this)">
  Exaltábo te, Dómine, quóniam extraxísti me<br />nec delectásti inimícos meos
  super me.<br />Dómine, eduxísti ab inférno ánimam meam,<br />vivificásti me,
  ut non descénderem in lacum.
</div>
<div class="latin hijo hijo_60" ontouchend="cambialengua(this)">
  <span class="red">R/. </span>Exaltabo te, Dómine, quoniam extraxisti me.
</div>
<div class="latin hijo hijo_61" ontouchend="cambialengua(this)">
  Psállite Dómino, sancti eius,<br />et confitémini memóriæ sanctitátis eius,<br />quóniam
  ad moméntum indignátio eius,<br />et per vitam volúntas eius.<br />Ad vésperum
  demorátur fletus,<br />ad matutínum lætítia.
</div>
<div class="latin hijo hijo_62" ontouchend="cambialengua(this)">
  <span class="red">R/. </span>Exaltabo te, Dómine, quoniam extraxisti me.
</div>
<div class="latin hijo hijo_63" ontouchend="cambialengua(this)">
  Audívit Dóminus et misértus est mei,<br />Dóminus factus est adiútor meus.<br />Convertísti
  planctum meum in choros mihi.<br />Dómine Deus meus, in ætérnum confitébor
  tibi.
</div>
<div class="latin hijo hijo_64" ontouchend="cambialengua(this)">
  <span class="red">R/. </span>Exaltabo te, Dómine, quoniam extraxisti me.
</div>
<div class="latin hijo hijo_65" ontouchend="cambialengua(this)">
  <p class="ReadingGospelTitle">Lectio quinta</p>
  <p class="Summary">
    Venite ad me, ut vivat anima vestra, et feriam vobiscum pactum sempiternum
  </p>
  <p class="Areadingfrom">
    Léctio libri Isaíæ prophétæ<span class="alindcha">55, 1-11</span>
  </p>
  <p class="Incipit-oneline">Hæc dicit Dóminus:</p>
  <p class="plectura">
    «Omnes sitiéntes, veníte ad aquas; et, qui non habétis argéntum, properáte,
    émite et comédite, veníte, émite absque argénto et absque ulla commutatióne
    vinum et lac. Quare appénditis argéntum non in pánibus et labórem vestrum
    non in saturitáte? Audíte, audiéntes me, et comédite bonum, ut delectétur in
    crassitúdine ánima vestra. Inclináte aurem vestram et veníte ad me; audíte,
    ut vivat ánima vestra, et fériam vobíscum pactum sempitérnum, misericórdias
    David fidéles.
  </p>
  <p class="plectura">
    Ecce testem pópulis dedi eum, ducem ac præceptórem géntibus. Ecce gentem,
    quam nesciébas, vocábis, et gentes, quæ te non cognovérunt, ad te current,
    propter Dóminum Deum tuum et Sanctum Israel, quia glorificávit te.
  </p>
  <p class="plectura">
    Quǽrite Dóminum, dum inveníri potest; invocáte eum, dum prope est.
    Derelínquat ímpius viam suam, et vir iníquus cogitatiónes suas; et
    revertátur ad Dóminum, et miserébitur eius, et ad Deum nostrum, quóniam
    multus est ad ignoscéndum. Non enim cogitatiónes meæ cogitatiónes vestræ,
    neque viæ vestræ viæ meæ, dicit Dóminus. Quia sicut exaltántur cæli a terra,
    sic exaltátæ sunt viæ meæ a viis vestris, et cogitatiónes meæ a
    cogitatiónibus vestris.
  </p>
  <p class="plectura">
    Et quómodo descéndit imber et nix de cælo et illuc ultra non revértitur, sed
    inébriat terram et infúndit eam et germináre eam facit et dat semen serénti
    et panem comedénti, sic erit verbum meum, quod egrediétur de ore meo: non
    revertétur ad me vácuum, sed fáciet, quæcúmque vólui, et prosperábitur in
    his, ad quæ misi illud».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_66" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_67" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Is 12, 2-3. 4bcd. 5-6</span>
  </p>
</div>
<div class="latin hijo hijo_68" ontouchend="cambialengua(this)">
  <span class="red">R/. </span>Haurietis aguas in gaudio de fóntibus Salvatoris.
</div>
<div class="latin hijo hijo_69" ontouchend="cambialengua(this)">
  «Ecce Deus salútis meæ;<br />fiduciáliter agam et non timébo,<br />quia
  fortitúdo mea et laus mea Dóminus,<br />et factus est mihi in salútem».<br />Et
  hauriétis aquas in gáudio de fóntibus salútis.
</div>
<div class="latin hijo hijo_70" ontouchend="cambialengua(this)">
  <span class="red">R/. </span>Haurietis aguas in gaudio de fóntibus Salvatoris.
</div>
<div class="latin hijo hijo_71" ontouchend="cambialengua(this)">
  «Confitémini Dómino et invocáte nomen eius,<br />notas fácite in pópulis
  adinventiónes eius;<br />mementóte quóniam excélsum est nomen eius.
</div>
<div class="latin hijo hijo_72" ontouchend="cambialengua(this)">
  <span class="red">R/. </span>Haurietis aguas in gaudio de fóntibus Salvatoris.
</div>
<div class="latin hijo hijo_73" ontouchend="cambialengua(this)">
  Cantáte Dómino, quóniam magnífice fecit;<br />notum sit hoc in univérsa
  terra.<br />Exsúlta et lauda, quæ hábitas in Sion,<br />quia magnus in médio
  tui Sanctus Israel».
</div>
<div class="latin hijo hijo_74" ontouchend="cambialengua(this)">
  <span class="red">R/. </span>Haurietis aguas in gaudio de fóntibus Salvatoris.
</div>
<div class="latin hijo hijo_75" ontouchend="cambialengua(this)">
  <p class="ReadingGospelTitle">Lectio sexta</p>
  <p class="Summary">Perambula ad splendorem Domini</p>
  <p class="Areadingfrom">
    Léctio libri Baruch prophétæ<span class="alindcha">3, 9-15. 32 — 4, 4</span>
  </p>
  <p class="Incipit-oneline">
    Audi, Israel, mandáta vitæ; áuribus percípite, ut sciátis prudéntiam. Quid
    est, Israel? Quid est quod in terra es inimicórum? Inveterásti in terra
    aliéna, coinquinátus es mórtuis, reputátus es cum eis, qui apud ínferos
    sunt. Dereliquísti fontem sapiéntiæ! Si in via Dei ambulásses, habitásses in
    pace in ætérnum. Disce, ubi sit prudéntia, ubi fortitúdo, ubi sit
    intelléctus, ut scias simul, ubi sit longitúrnitas diérum et vita, ubi sit
    lumen oculórum et pax. Quis invénit locum eius? Et quis intrávit in
    thesáuros eius?
  </p>
  <p class="plectura">
    Sed qui scit ómnia, novit eam, adinvénit eam prudéntia sua; qui compósuit
    terram in ætérnum tempus, implévit eam iuméntis quadrupédibus; qui mittit
    lumen et vadit, vocávit illud, et obœdívit ei in tremóre. Stellæ autem
    splenduérunt in custódiis suis et lætátæ sunt. Vocávit eas, et dixérunt:
    «Adsúmus»; luxérunt cum lætítia ei, qui fecit eas.
  </p>
  <p class="plectura">
    Hic est Deus noster, non æstimábitur alter advérsus eum. Invénit omnem viam
    disciplínæ et dedit eam Iacob púero suo et Israel dilécto suo. Post hæc
    super terram visa est et inter hómines conversáta est. Ipsa est liber
    præceptórum Dei et lex, quæ pérmanet in ætérnum. Omnes, qui tenent eam, ad
    vitam; qui autem relínquunt eam, moriéntur.
  </p>
  <p class="plectura">
    Convértere, Iacob, et apprehénde eam; perámbula ad splendórem in lúmine
    eius. Noli dare álteri glóriam tuam et dignitátes tuas genti aliénæ. Beáti
    sumus, Israel, quia, quæ placent Deo, nobis nota sunt.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_76" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_77" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 18, 8. 9. 10. 11</span>
  </p>
</div>
<div class="latin hijo hijo_78" ontouchend="cambialengua(this)">
  <span class="red">R/. </span>Domine, verba vitae aeternae habes.
</div>
<div class="latin hijo hijo_79" ontouchend="cambialengua(this)">
  Lex Dómini immaculáta, refíciens ánimam,<br />testimónium Dómini fidéle,
  sapiéntiam præstans párvulis.
</div>
<div class="latin hijo hijo_80" ontouchend="cambialengua(this)">
  <span class="red">R/. </span>Domine, verba vitae aeternae habes.
</div>
<div class="latin hijo hijo_81" ontouchend="cambialengua(this)">
  Iustítiæ Dómini rectæ, lætificántes corda,<br />præcéptum Dómini lúcidum,
  illúminans óculos.
</div>
<div class="latin hijo hijo_82" ontouchend="cambialengua(this)">
  <span class="red">R/. </span>Domine, verba vitae aeternae habes.
</div>
<div class="latin hijo hijo_83" ontouchend="cambialengua(this)">
  Timor Dómini mundus, pérmanens in sǽculum sǽculi;<br />iudícia Dómini vera,
  iusta ómnia simul.
</div>
<div class="latin hijo hijo_84" ontouchend="cambialengua(this)">
  <span class="red">R/. </span>Domine, verba vitae aeternae habes.
</div>
<div class="latin hijo hijo_85" ontouchend="cambialengua(this)">
  Desiderabília super aurum et lápidem pretiósum multum<br />et dulcióra super
  mel et favum stillántem.
</div>
<div class="latin hijo hijo_86" ontouchend="cambialengua(this)">
  <span class="red">R/. </span>Domine, verba vitae aeternae habes.
</div>
<div class="latin hijo hijo_87" ontouchend="cambialengua(this)">
  <p class="ReadingGospelTitle">Lectio septima</p>
  <p class="Summary">
    Effundam super vos aquam mundam, et dabo vobis cor novum
  </p>
  <p class="Areadingfrom">
    Léctio libri Ezechiélis prophétæ<span class="alindcha">Ez 36, 16-28</span>
  </p>
  <p class="Incipit-oneline">Factum est verbum Dómini ad me dicens:</p>
  <p class="plectura">
    «Fili hóminis, domus Israel habitavérunt in humo sua et polluérunt eam in
    viis suis et in opéribus suis. Et effúdi indignatiónem meam super eos pro
    sánguine, quem fudérunt super terram, et in idólis suis polluérunt eam. Et
    dispérsi eos in gentes, et ventiláti sunt in terras; iuxta vias eórum et
    iuxta ópera eórum iudicávi eos. Et ingréssi sunt ad gentes, ad quas
    introiérunt, et polluérunt nomen sanctum meum, cum dicerétur de eis:
    «Pópulus Dómini iste est, et de terra eius egréssi sunt». Et pepérci nómini
    meo sancto, quod pollúerat domus Israel in géntibus, ad quas ingréssi sunt.
  </p>
  <p class="plectura">
    Idcírco dices dómui Israel: Hæc dicit Dóminus Deus: Non propter vos ego
    fáciam, domus Israel, sed propter nomen sanctum meum, quod polluístis in
    géntibus, ad quas intrástis; et sanctificábo nomen meum magnum, quod
    pollútum est inter gentes, quod polluístis in médio eárum, ut sciant gentes
    quia ego Dóminus, ait Dóminus Deus, cum sanctificátus fúero in vobis coram
    eis.
  </p>
  <p class="plectura">
    Tollam quippe vos de géntibus et congregábo vos de univérsis terris et
    addúcam vos in terram vestram; et effúndam super vos aquam mundam, et
    mundabímini ab ómnibus inquinaméntis vestris, et ab univérsis idólis vestris
    mundábo vos.
  </p>
  <p class="plectura">
    Et dabo vobis cor novum et spíritum novum ponam in médio vestri et áuferam
    cor lapídeum de carne vestra et dabo vobis cor cárneum; et spíritum meum
    ponam in médio vestri et fáciam, ut in præcéptis meis ambulétis et iudícia
    mea custodiátis et operémini. Et habitábitis in terra, quam dedi pátribus
    vestris, et éritis mihi in pópulum, et ego ero vobis in Deum».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_88" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_89">
  <span
    class="boton"
    ontouchend="event.stopPropagation();cambia_vista('salmo_7_larga');cambia_vista('salmo_7_otro');">vel etiam</span>
</div>
<div class="latin hijo hijo_90" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 41, 3. 5bcd; 42, 3. 4</span>
  </p>
</div>
<div class="latin hijo hijo_91" ontouchend="cambialengua(this)">
  <span class="red">R/. </span>Quemadmodum desiderat cervus ad fontes aquarum,
  ita desiderat anima mea ad te, Deus.
</div>
<div class="latin hijo hijo_92" ontouchend="cambialengua(this)">
  Sitívit ánima mea ad Deum, Deum vivum;<br />quando véniam et apparébo ante
  fáciem Dei?
</div>
<div class="latin hijo hijo_93" ontouchend="cambialengua(this)">
  <span class="red">R/. </span>Quemadmodum desiderat cervus ad fontes aquarum,
  ita desiderat anima mea ad te, Deus.
</div>
<div class="latin hijo hijo_94" ontouchend="cambialengua(this)">
  Quóniam transíbam in locum tabernáculi admirábilis<br />usque ad domum Dei<br />in
  voce exsultatiónis et confessiónis<br />multitúdinis festa celebrántis.
</div>
<div class="latin hijo hijo_95" ontouchend="cambialengua(this)">
  <span class="red">R/. </span>Quemadmodum desiderat cervus ad fontes aquarum,
  ita desiderat anima mea ad te, Deus.
</div>
<div class="latin hijo hijo_96" ontouchend="cambialengua(this)">
  Emítte lucem tuam et veritátem tuam;<br />ipsæ me dedúcant et addúcant<br />in
  montem sanctum tuum et in tabernácula tua.
</div>
<div class="latin hijo hijo_97" ontouchend="cambialengua(this)">
  <span class="red">R/. </span>Quemadmodum desiderat cervus ad fontes aquarum,
  ita desiderat anima mea ad te, Deus.
</div>
<div class="latin hijo hijo_98" ontouchend="cambialengua(this)">
  Et introíbo ad altáre Dei,<br />ad Deum lætítiæ exsultatiónis meæ.<br />Confitébor
  tibi in cíthara, Deus, Deus meus.
</div>
<div class="latin hijo hijo_99" ontouchend="cambialengua(this)">
  <span class="red">R/. </span>Quemadmodum desiderat cervus ad fontes aquarum,
  ita desiderat anima mea ad te, Deus.
</div>
<div class="latin hijo hijo_100">
  <span
    class="boton"
    ontouchend="event.stopPropagation();cambia_vista('salmo_7_larga');cambia_vista('salmo_7_otro');">vel etiam</span>
</div>
<div class="latin hijo hijo_101" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 50, 12-13. 14-15. 18-19 (: 12a)</span>
  </p>
</div>
<div class="latin hijo hijo_102" ontouchend="cambialengua(this)">
  <span class="red">R/. </span>Cor mundum crea in me, Deus.
</div>
<div class="latin hijo hijo_103" ontouchend="cambialengua(this)">
  Cor mundum crea in me, Deus,<br />et spíritum firmum ínnova in viscéribus
  meis.<br />Ne proícias me a fácie tua,<br />et spíritum sanctum tuum ne
  áuferas a me.
</div>
<div class="latin hijo hijo_104" ontouchend="cambialengua(this)">
  <span class="red">R/. </span>Cor mundum crea in me, Deus.
</div>
<div class="latin hijo hijo_105" ontouchend="cambialengua(this)">
  Redde mihi lætítiam salutáris tui,<br />et spíritu promptíssimo confírma
  me.<br />Docébo iníquos vias tuas,<br />et ímpii ad te converténtur.
</div>
<div class="latin hijo hijo_106" ontouchend="cambialengua(this)">
  <span class="red">R/. </span>Cor mundum crea in me, Deus.
</div>
<div class="latin hijo hijo_107" ontouchend="cambialengua(this)">
  Non enim sacrifício delectáris;<br />holocáustum, si ófferam, non placébit.<br />Sacrifícium
  Deo spíritus contribulátus,<br />cor contrítum et humiliátum, Deus, non
  despícies.
</div>
<div class="latin hijo hijo_108" ontouchend="cambialengua(this)">
  <span class="red">R/. </span>Cor mundum crea in me, Deus.
</div>
<div class="latin hijo hijo_109" ontouchend="cambialengua(this)">
  <p class="ReadingGospelTitle">Epistola</p>
  <p class="Summary">Christus suscitatus ex mortuis iam non moritur</p>
  <p class="Areadingfrom">
    Léctio Epístolæ béati Pauli apóstoli ad Romános<span class="alindcha">6, 3-11</span>
  </p>
  <p class="Incipit-oneline">Fratres:</p>
  <p class="plectura">
    Quicúmque baptizáti sumus in Christum Iesum, in mortem ipsíus baptizáti
    sumus. Consepúlti ergo sumus cum illo per baptísmum in mortem, ut
    quemádmodum suscitátus est Christus a mórtuis per glóriam Patris, ita et nos
    in novitáte vitæ ambulémus.
  </p>
  <p class="plectura">
    Si enim complantáti facti sumus similitúdini mortis eius, sed et
    resurrectiónis érimus; hoc sciéntes quia vetus homo noster simul crucifíxus
    est, ut destruátur corpus peccáti, ut ultra non serviámus peccáto. Qui enim
    mórtuus est, iustificátus est a peccáto.
  </p>
  <p class="plectura">
    Si autem mórtui sumus cum Christo, crédimus quia simul étiam vivémus cum eo;
    sciéntes quod Christus suscitátus ex mórtuis iam non móritur, mors illi
    ultra non dominátur. Quod enim mórtuus est, peccáto mórtuus est semel; quod
    autem vivit, vivit Deo. Ita et vos existimáte vos mórtuos quidem esse
    peccáto, vivéntes autem Deo in Christo Iesu.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_110" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_111" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 117, 1-2. 16ab-17. 22-23</span>
  </p>
</div>
<div class="latin hijo hijo_112" ontouchend="cambialengua(this)">
  <span class="red">R/. </span>Alleluia, alleluia, alleluia.
</div>
<div class="latin hijo hijo_113" ontouchend="cambialengua(this)">
  Confitémini Dómino, quóniam bonus,<br />quóniam in sǽculum misericórdia
  eius.<br />Dicat nunc Israel, quóniam bonus,<br />quóniam in sǽculum
  misericórdia eius.
</div>
<div class="latin hijo hijo_114" ontouchend="cambialengua(this)">
  <span class="red">R/. </span>Alleluia, alleluia, alleluia.
</div>
<div class="latin hijo hijo_115" ontouchend="cambialengua(this)">
  Déxtera Dómini fecit virtútem,<br />déxtera Dómini exaltáta est.<br />Non
  móriar, sed vivam,<br />et narrábo ópera Dómini.
</div>
<div class="latin hijo hijo_116" ontouchend="cambialengua(this)">
  <span class="red">R/. </span>Alleluia, alleluia, alleluia.
</div>
<div class="latin hijo hijo_117" ontouchend="cambialengua(this)">
  Lápidem quem reprobavérunt ædificántes,<br />hic factus est in caput
  ánguli;<br />a Dómino factum est istud,<br />et est mirábile in óculis
  nostris.
</div>
<div class="latin hijo hijo_118" ontouchend="cambialengua(this)">
  <span class="red">R/. </span>Alleluia, alleluia, alleluia.
</div>
<div class="latin hijo hijo_119" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Surrexit et præcedit vos in Galilæam.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">28, 1-10</span>
  </p>
</div>
<div class="latin hijo hijo_120" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_121" ontouchend="cambialengua(this)">
  <p class="TheWordoftheLord4">
    Sero post sábbatum, cum illucésceret in primam sábbati, venit María
    Magdaléne et áltera María vidére sepúlcrum. Et ecce terræ motus factus est
    magnus: ángelus enim Dómini descéndit de cælo et accédens revólvit lápidem
    et sedébat super eum. Erat autem aspéctus eius sicut fulgur, et vestiméntum
    eius cándidum sicut nix. Præ timóre autem eius extérriti sunt custódes et
    facti sunt velut mórtui.
  </p>
  <p class="plectura">
    Respóndens autem ángelus dixit muliéribus: «Nolíte timére vos! Scio enim
    quod Iesum, qui crucifíxus est, quǽritis. Non est hic: surréxit enim, sicut
    dixit. Veníte, vidéte locum, ubi pósitus erat. Et cito eúntes dícite
    discípulis eius: “Surréxit a mórtuis et ecce præcédit vos in Galilæam; ibi
    eum vidébitis”. Ecce dixi vobis».
  </p>
  <p class="plectura">
    Et exeúntes cito de monuménto cum timóre et magno gáudio cucurrérunt
    nuntiáre discípulis eius.
  </p>
  <p class="plectura">
    Et ecce Iesus occúrrit illis dicens: «Avéte». Illæ autem accessérunt et
    tenuérunt pedes eius et adoravérunt eum. Tunc ait illis Iesus: «Nolíte
    timére; ite, nuntiáte frátribus meis, ut eant in Galilǽam et ibi me
    vidébunt».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_122" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Iesus Nazarenus crucifixus surrexit.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Marcum<span class="alindcha">16, 1-7</span>
  </p>
</div>
<div class="latin hijo hijo_123" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_124" ontouchend="cambialengua(this)">
  <p class="TheWordoftheLord4">
    Cum transísset sábbatum, María Magdaléne et María Iacóbi et Salóme emérunt
    arómata, ut veniéntes úngerent eum. Et valde mane, prima sabbatórum, véniunt
    ad monuméntum, orto iam sole.<br />Et dicébant ad ínvicem: «Quis revólvet
    nobis lápidem ab óstio monuménti?». Et respiciéntes vident revolútum
    lápidem; erat quippe magnus valde.
  </p>
  <p class="plectura">
    Et introeúntes in monuméntum vidérunt iúvenem sedéntem in dextris, coopértum
    stola cándida, et obstupuérunt.
  </p>
  <p class="plectura">
    Qui dicit illis: «Nolíte expavéscere! Iesum quǽritis Nazarénum crucifíxum.
    Surréxit, non est hic; ecce locus, ubi posuérunt eum. Sed ite, dícite
    discípulis eius et Petro: “Præcédit vos in Galilǽam. Ibi eum vidébitis,
    sicut dixit vobis”».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_125" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Quid quæritis viventem cum mortuis?</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">24, 1-12</span>
  </p>
</div>
<div class="latin hijo hijo_126" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_127" ontouchend="cambialengua(this)">
  <p class="TheWordoftheLord4">
    Prima sabbatórum, valde dilúculo venérunt ad monuméntum portántes, quæ
    paráverant, arómata. Et invenérunt lápidem revolútum a monuménto; et
    ingréssæ non invenérunt corpus Dómini Iesu.
  </p>
  <p class="plectura">
    Et factum est, dum mente hæsitárent de isto, ecce duo viri stetérunt secus
    illas in veste fulgénti. Cum timérent autem et declinárent vultum in terram,
    dixérunt ad illas: «Quid quǽritis vivéntem cum mórtuis? Non est hic, sed
    surréxit. Recordámini quáliter locútus est vobis, cum adhuc in Galilǽa
    esset, dicens: “Opórtet Fílium hóminis tradi in manus hóminum peccatórum et
    crucifígi et die tértia resúrgere”».
  </p>
  <p class="plectura">
    Et recordátæ sunt verbórum eius et regréssæ a monuménto nuntiavérunt hæc
    ómnia illis Undecim et céteris ómnibus. Erat autem María Magdaléne et Ioánna
    et María Iacóbi; et céteræ cum eis dicébant ad apóstolos hæc. Et visa sunt
    ante illos sicut deliraméntum verba ista, et non credébant illis.
  </p>
  <p class="plectura">
    Petrus autem surgens cucúrrit ad monuméntum et procúmbens videt linteámina
    sola; et rédiit ad sua mirans, quod factum fúerat.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_128" ontouchend="cambialengua(this)">
  <span class="red">R/. </span>Laus tibi, Christe.
</div>
