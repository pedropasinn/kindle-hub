<div class="latin hijo hijo_1" ontouchend="cambialengua(this)">
  <h2>Dominica II Paschae</h2>
</div>
<div class="latin hijo hijo_2" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Omnes qui crediderant erant pariter et habebant omnia communia
  </p>
  <p class="Areadingfrom">
    Léctio Actuum Apostolórum<span class="alindcha">2, 42-47</span>
  </p>
  <p class="Incipit-oneline">
    Erant fratres perseverántes in doctrína apostólorum et communicatióne, in
    fractióne panis et oratiónibus. Fiébat autem omni ánimæ timor; multa quoque
    prodígia et signa per apóstolos fiébant.
  </p>
  <p>
    Omnes autem, qui credíderant, erant páriter et habébant ómnia commúnia; et
    possessiónes et substántias vendébant et dividébant illas ómnibus, prout
    cuíque opus erat; cotídie quoque perdurántes unanímiter in templo et
    frangéntes circa domos panem, sumébant cibum cum exsultatióne et
    simplicitáte cordis, collaudántes Deum et habéntes grátiam ad omnem plebem.
    Dóminus autem augébat, qui salvi fíerent cotídie in idípsum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_3" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_4" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 117, 2-4. 13-15. 22-24</span>
  </p>
</div>
<div class="latin hijo hijo_5" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_6" ontouchend="cambialengua(this)">
  Dicat nunc Israel, quóniam bonus,<br />quóniam in sǽculum misericórdia
  eius.<br />Dicat nunc domus Aaron,<br />quóniam in sǽculum misericórdia
  eius.<br />Dicant nunc qui timent Dóminum,<br />quóniam in sǽculum
  misericórdia eius.
</div>
<div class="latin hijo hijo_7" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_8" ontouchend="cambialengua(this)">
  Impelléntes impulérunt me, ut cáderem,<br />et Dóminus adiúvit me.<br />Fortitúdo
  mea et laus mea Dóminus,<br />et factus est mihi in salútem.<br />Vox
  iubilatiónis et salútis<br />in tabernáculis iustórum.
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_10" ontouchend="cambialengua(this)">
  Lápidem quem reprobavérunt ædificántes,<br />hic factus est in caput
  ánguli;<br />a Dómino factum est istud,<br />et est mirábile in óculis
  nostris.<br />Hæc est dies quam fecit Dóminus:<br />exsultémus et lætémur in
  ea.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_12" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">
    Regeneravit nos in spem vivam per resurrectionem Iesu Christi ex mortuis
  </p>
  <p class="Areadingfrom">
    Léctio Epístolæ primæ beáti Petri apóstoli<span class="alindcha">1, 3-9</span>
  </p>
  <p class="Incipit-oneline">
    Benedíctus Deus et Pater Dómini nostri Iesu Christi, qui secúndum magnam
    misericórdiam suam regenerávit nos in spem vivam per resurrectiónem Iesu
    Christi ex mórtuis, in hereditátem incorruptíbilem et incontaminátam et
    immarcescíbilem, conservátam in cælis propter vos, qui in virtúte Dei
    custodímini per fidem in salútem, parátam revelári in témpore novíssimo.
  </p>
  <p>
    In quo exsultátis, módicum nunc si opórtet contristáti in váriis
    tentatiónibus, ut probátio vestræ fídei multo pretiósior auro, quod perit,
    per ignem quidem probáto, inveniátur in laudem et glóriam et honórem in
    revelatióne Iesu Christi. Quem cum non vidéritis, dilígitis; in quem nunc
    non vidéntes, credéntes autem, exsultátis lætítia inenarrábili et
    glorificáta, reportántes finem fídei vestræ salútem animárum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_14" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Cor et anima una</p>
  <p class="Areadingfrom">
    Léctio Actuum Apostolórum<span class="alindcha">4, 32-35</span>
  </p>
  <p class="Incipit-oneline">
    Multitúdinis credéntium erat cor et ánima una, nec quisquam eórum, quæ
    possidébant, áliquid suum esse dicébat, sed erant illis ómnia commúnia. Et
    virtúte magna reddébant apóstoli testimónium resurrectiónis Dómini Iesu, et
    grátia magna erat super ómnibus illis.
  </p>
  <p>
    Neque enim quisquam egens erat inter illos; quotquot enim possessóres
    agrórum aut domórum erant, vendéntes afferébant prétia eórum, quæ vendébant,
    et ponébant ante pedes apostólorum; dividebátur autem síngulis, prout cuíque
    opus erat.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_15" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_16" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 118, 2-4.16ab-18.22-24</span>
  </p>
</div>
<div class="latin hijo hijo_17" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_18" ontouchend="cambialengua(this)">
  Dicat nunc Israel, quóniam bonus,<br />quóniam in sǽculum misericórdia
  eius.<br />Dicat nunc domus Aaron,<br />quóniam in sǽculum misericórdia
  eius.<br />Dicant nunc qui timent Dóminum,<br />quóniam in sǽculum
  misericórdia eius.
</div>
<div class="latin hijo hijo_19" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_20" ontouchend="cambialengua(this)">
  Déxtera Dómini fecit virtútem,<br />déxtera Dómini exaltáta est.<br />Non
  móriar, sed vivam,<br />et narrábo ópera Dómini.<br />Castígans castigávit me
  Dóminus,<br />et morti non trádidit me.
</div>
<div class="latin hijo hijo_21" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_22" ontouchend="cambialengua(this)">
  Lápidem quem reprobavérunt ædificántes,<br />hic factus est in caput
  ánguli;<br />a Dómino factum est istud,<br />et est mirábile in óculis
  nostris.<br />Hæc est dies quam fecit Dóminus:<br />exsultémus et lætémur in
  ea.
</div>
<div class="latin hijo hijo_23" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_24" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Omne quod natum est ex Deo vincit mundum</p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">5, 1-6</span>
  </p>
  <p class="Incipit-oneline">
    Omnis, qui credit quóniam Iesus est Christus, ex Deo natus est; et omnis,
    qui díligit Deum, qui génuit, díligit et eum, qui natus est ex eo. In hoc
    cognóscimus quóniam dilígimus natos Dei, cum Deum diligámus et mandáta eius
    faciámus.
  </p>
  <p>
    Hæc est enim cáritas Dei, ut mandáta eius servémus; et mandáta eius grávia
    non sunt, quóniam omne, quod natum est ex Deo, vincit mundum; et hæc est
    victória, quæ vicit mundum: fides nostra. Quis est qui vincit mundum, nisi
    qui credit quóniam Iesus est Fílius Dei?
  </p>
  <p>
    Hic est, qui venit per aquam et sánguinem, Iesus Christus; non in aqua solum
    sed in aqua et in sánguine. Et Spíritus est, qui testificátur, quóniam
    Spíritus est véritas.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_25" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_26" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Addebantur credentes Domino multitudines virorum ac mulierum
  </p>
  <p class="Areadingfrom">
    Léctio Actuum Apostolórum<span class="alindcha">5, 12-16</span>
  </p>
  <p class="Incipit-oneline">
    Per manus apostólorum fiébant signa et prodígia multa in plebe; et erant
    unanímiter omnes in pórticu Salomónis. Ceterórum autem nemo audébat
    coniúngere se illis, sed magnificábat eos pópulus; magis autem addebántur
    credéntes Dómino multitúdines virórum ac mulíerum, ita ut et in platéas
    efférrent infírmos et pónerent in léctulis et grabátis, ut, veniénte Petro,
    saltem umbra illíus obumbráret quemquam eórum. Concurrébat autem et
    multitúdo vicinárum civitátum Ierúsalem, afferéntes ægros et vexátos ab
    spirítibus immúndis, qui curabántur omnes.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_27" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_28" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 117, 2-4. 22-24. 25-27a (R.: 1)</span>
  </p>
</div>
<div class="latin hijo hijo_29" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_30" ontouchend="cambialengua(this)">
  Dicat nunc Israel, quóniam bonus,<br />quóniam in sǽculum misericórdia
  eius.<br />Dicat nunc domus Aaron,<br />quóniam in sǽculum misericórdia
  eius.<br />Dicant nunc qui timent Dóminum,<br />quóniam in sǽculum
  misericórdia eius.
</div>
<div class="latin hijo hijo_31" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_32" ontouchend="cambialengua(this)">
  Lápidem quem reprobavérunt ædificántes,<br />hic factus est in caput
  ánguli;<br />a Dómino factum est istud,<br />et est mirábile in óculis
  nostris.<br />Hæc est dies quam fecit Dóminus:<br />exsultémus et lætémur in
  ea.
</div>
<div class="latin hijo hijo_33" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_34" ontouchend="cambialengua(this)">
  O Dómine, salvum me fac;<br />o Dómine, da prosperitátem.<br />Benedíctus, qui
  venit in nómine Dómini.<br />Benedícimus vobis de domo Dómini.<br />Deus
  Dóminus et illúxit nobis.
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Confitémini Dómino quóniam bonus, quóniam in
  sǽculum misericórdia eius.<br /><span class="red">vel </span>
  Allelúia.
</div>
<div class="latin hijo hijo_36" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Fui mortuus et ecce sum vivens in sǽcula sæculorum</p>
  <p class="Areadingfrom">
    Léctio libri Apocalýpsis beáti Ioánnis apóstoli<span class="alindcha">1, 9-11a. 12-13. 17-19</span>
  </p>
  <p class="Incipit-oneline">
    Ego Ioánnes, frater vester et párticeps in tribulatióne et regno et
    patiéntia in Iesu, fui in ínsula, quæ appellátur Patmos, propter verbum Dei
    et testimónium Iesu. Fui in spíritu in domínica die et audívi post me vocem
    magnam tamquam tubæ dicéntis: «Quod vides, scribe in libro et mitte septem
    Ecclésiis».
  </p>
  <p>
    Et convérsus sum, ut vidérem vocem, quæ loquebátur mecum; et convérsus vidi
    septem candelábra áurea et in médio candelabrórum quasi Fílium hóminis,
    vestítum podére et præcínctum ad mamíllas zonam áuream.
  </p>
  <p>
    Et cum vidíssem eum, cécidi ad pedes eius tamquam mórtuus; et pósuit
    déxteram suam super me dicens: «Noli timére! Ego sum primus et novíssimus,
    et vivens et fui mórtuus et ecce sum vivens in sǽcula sæculórum et hábeo
    claves mortis et inférni. Scribe ergo, quæ vidísti et quæ sunt et quæ
    opórtet fíeri post hæc».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_38" ontouchend="cambialengua(this)">
  <p class="ReadingGospelTitle">
    <span class="red">Sequentia<br />(ad libitum)</span>
  </p>
  <p>Víctimæ pascháli laudes<br />ímmolent Christiáni.</p>
  <p>
    Agnus redémit oves:<br />Christus ínnocens Patri<br />reconciliávit
    peccatóres.
  </p>
  <p>
    Mors et vita duéllo<br />conflixére mirándo:<br />dux vitæ mórtuus regnat
    vivus.
  </p>
  <p>Dic nobis, María,<br />quid vidísti in via?</p>
  <p>
    Sepúlcrum Christi vivéntis,<br />et glóriam vidi resurgéntis,<br />Angélicos
    testes,<br />sudárium et vestes.
  </p>
  <p>Surréxit Christus spes mea:<br />præcédet suos in Galilǽam.</p>
  <p>
    Scimus Christum surrexísse<br />a mórtuis vere:<br />tu nobis, victor Rex,
    miserére.
  </p>
</div>
<div class="latin hijo hijo_39" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Quia vidísti me, Thoma, credidísti, dicit Dóminus: beáti qui
    non vidérunt et credidérunt.<br />Allelúia.
  </p>
</div>
<div class="latin hijo hijo_40" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Post dies octo, venit Iesus</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">20, 19-31</span>
  </p>
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_42" ontouchend="cambialengua(this)">
  <p>
    Cum esset sero die illa prima sabbatórum, et fores essent clausæ, ubi erant
    discípuli, propter metum Iudæórum, venit Iesus et stetit in médio et dicit
    eis: «Pax vobis!». Et hoc cum dixísset, osténdit eis manus et latus. Gavísi
    sunt ergo discípuli, viso Dómino.
  </p>
  <p>
    Dixit ergo eis íterum: «Pax vobis! Sicut misit me Pater, et ego mitto vos».
    Et cum hoc dixísset, insufflávit et dicit eis: «Accípite Spíritum Sanctum.
    Quorum remiséritis peccáta, remíssa sunt eis; quorum retinuéritis, reténta
    sunt».
  </p>
  <p>
    Thomas autem, unus ex Duódecim, qui dícitur Dídymus, non erat cum eis,
    quando venit Iesus. Dicébant ergo ei álii discípuli: «Vídimus Dóminum!».
  </p>
  <p>
    Ille autem dixit eis: «Nisi vídero in mánibus eius signum clavórum et mittam
    dígitum meum in signum clavórum et mittam manum meam in latus eius, non
    credam».
  </p>
  <p>
    Et post dies octo íterum erant discípuli eius intus, et Thomas cum eis.
    Venit Iesus iánuis clausis et stetit in médio et dixit: «Pax vobis!». Deínde
    dicit Thomæ: «Infer dígitum tuum huc et vide manus meas et affer manum tuam
    et mitte in latus meum; et noli fíeri incrédulus sed fidélis!».
  </p>
  <p>
    Respóndit Thomas et dixit ei: «Dóminus meus et Deus meus!». Dicit ei Iesus:
    «Quia vidísti me, credidísti. Beáti, qui non vidérunt et credidérunt!».
  </p>
  <p>
    Multa quidem et ália signa fecit Iesus in conspéctu discipulórum suórum, quæ
    non sunt scripta in libro hoc; hæc autem scripta sunt, ut credátis quia
    Iesus est Christus Fílius Dei et ut credéntes vitam habeátis in nómine eius.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_44" ontouchend="cambialengua(this)">
  <h2>Tempus Paschale<br />Hebdomada II<br />Feria II</h2>
</div>
<div class="latin hijo hijo_45" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Cum orassent, repleti sunt omnes Sancto Spiritu et loquebantur verbum Dei
    cum fiducia
  </p>
  <p class="Areadingfrom">
    <span>Léctio Actuum Apostolórum</span><span class="alindcha">4, 23-31</span>
  </p>
  <p class="Incipit-oneline">In diébus illis:</p>
  <p>
    Dimíssi venérunt Petrus et Ioánnes ad suos et annuntiavérunt quanta ad eos
    príncipes sacerdótum et senióres dixíssent. Qui cum audíssent, unanímiter
    levavérunt vocem ad Deum et dixérunt:
  </p>
  <p>
    «Dómine, tu, qui fecísti cælum et terram et mare et ómnia, quæ in eis sunt,
    qui Spíritu Sancto per os patris nostri David púeri tui dixísti: «Quare
    fremuérunt gentes, et pópuli meditáti sunt inánia? Astitérunt reges terræ,
    et príncipes convenérunt in unum advérsus Dóminum et advérsus Christum
    eius».
  </p>
  <p>
    Convenérunt enim vere in civitáte ista advérsus sanctum púerum tuum Iesum,
    quem unxísti, Heródes et Póntius Pilátus cum géntibus et pópulis Israel
    fácere, quæcúmque manus tua et consílium prædestinávit fíeri.
  </p>
  <p>
    Et nunc, Dómine, réspice in minas eórum et da servis tuis cum omni fidúcia
    loqui verbum tuum, in eo quod manum tuam exténdas ad sanitátem et signa et
    prodígia faciénda per nomen sancti púeri tui Iesu».
  </p>
  <p>
    Et cum orássent, motus est locus, in quo erant congregáti, et repléti sunt
    omnes Sancto Spíritu et loquebántur verbum Dei cum fidúcia.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_46" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_47" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 2, 1-3. 4-6. 7-9</span>
  </p>
</div>
<div class="latin hijo hijo_48" ontouchend="cambialengua(this)">
  <span class="red">R/. </span>Beáti omnes qui confídunt in te, Dómine.<br /><span
    class="red">vel
  </span>
  Allelúia.
</div>
<div class="latin hijo hijo_49" ontouchend="cambialengua(this)">
  Quare fremuérunt gentes,<br />et pópuli meditáti sunt inánia?<br />Astitérunt
  reges terræ,<br />et príncipes convenérunt in unum<br />advérsus Dóminum et
  advérsus christum eius:<br />«Dirumpámus víncula eórum<br />et proiciámus a
  nobis iugum ipsórum!».
</div>
<div class="latin hijo hijo_50" ontouchend="cambialengua(this)">
  <span class="red">R/. </span>Beáti omnes qui confídunt in te, Dómine.<br /><span
    class="red">vel
  </span>
  Allelúia.
</div>
<div class="latin hijo hijo_51" ontouchend="cambialengua(this)">
  Qui hábitat in cælis, irridébit eos,<br />Dóminus subsannábit eos.<br />Tunc
  loquétur ad eos in ira sua<br />et in furóre suo conturbábit eos:<br />«Ego
  autem constítui regem meum<br />super Sion, montem sanctum meum!».
</div>
<div class="latin hijo hijo_52" ontouchend="cambialengua(this)">
  <span class="red">R/. </span>Beáti omnes qui confídunt in te, Dómine.<br /><span
    class="red">vel
  </span>
  Allelúia.
</div>
<div class="latin hijo hijo_53" ontouchend="cambialengua(this)">
  Prædicábo decrétum eius.<br />Dóminus dixit ad me: «Fílius meus es tu;<br />ego
  hódie génui te.<br />Póstula a me, et dabo tibi gentes hereditátem tuam<br />et
  possessiónem tuam términos terræ.<br />Reges eos in virga férrea<br />et
  tamquam vas fíguli confrínges eos».
</div>
<div class="latin hijo hijo_54" ontouchend="cambialengua(this)">
  <span class="red">R/. </span>Beáti omnes qui confídunt in te, Dómine.<br /><span
    class="red">vel
  </span>
  Allelúia.
</div>
<div class="latin hijo hijo_55" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Si consurrexístis cum Christo, quæ sursum sunt quǽrite, ubi
    Christus est in déxtera Dei sedens.<br />Allelúia.
  </p>
</div>
<div class="latin hijo hijo_56" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Nisi quis natus fuerit ex aqua et Spiritu, non potest introire in regnum Dei
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">3, 1-8</span>
  </p>
</div>
<div class="latin hijo hijo_57" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_58" ontouchend="cambialengua(this)">
  <p>
    Erat homo ex pharisǽis, Nicodémus nómine, princeps Iudæórum; hic venit ad
    eum nocte et dixit ei: «Rabbi, scimus quia a Deo venísti magíster; nemo enim
    potest hæc signa fácere, quæ tu facis, nisi fúerit Deus cum eo».
  </p>
  <p>
    Respóndit Iesus et dixit ei: «Amen, amen dico tibi: Nisi quis natus fúerit
    désuper, non potest vidére regnum Dei».
  </p>
  <p>
    Dicit ad eum Nicodémus: «Quómodo potest homo nasci, cum senex sit? Numquid
    potest in ventrem matris suæ iteráto introíre et nasci?».
  </p>
  <p>
    Respóndit Iesus: «Amen, amen dico tibi: Nisi quis natus fúerit ex aqua et
    Spíritu, non potest introíre in regnum Dei. Quod natum est ex carne, caro
    est; et, quod natum est ex Spíritu, spíritus est. Non miréris quia dixi
    tibi: Opórtet vos nasci dénuo. Spíritus, ubi vult, spirat, et vocem eius
    audis, sed non scis unde véniat et quo vadat; sic est omnis, qui natus est
    ex Spíritu».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_59" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_60" ontouchend="cambialengua(this)">
  <h2>Tempus Paschale<br />Hebdomada II<br />Feria III</h2>
</div>
<div class="latin hijo hijo_61" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Cor et anima una</p>
  <p class="Areadingfrom">
    Léctio Actuum Apostolórum<span class="alindcha">4, 32-37</span>
  </p>
  <p class="Incipit-oneline">
    Multitúdinis credéntium erat cor et ánima una, nec quisquam eórum, quæ
    possidébant, áliquid suum esse dicébat, sed erant illis ómnia commúnia. Et
    virtúte magna reddébant apóstoli testimónium resurrectiónis Dómini Iesu, et
    grátia magna erat super ómnibus illis.
  </p>
  <p>
    Neque enim quisquam egens erat inter illos; quotquot enim possessóres
    agrórum aut domórum erant, vendéntes afferébant prétia eórum, quæ vendébant,
    et ponébant ante pedes apostólorum; dividebátur autem síngulis, prout cuíque
    opus erat.
  </p>
  <p>
    Ioseph autem, qui cognominátus est Bárnabas ab apóstolis — ​quod est
    interpretátum fílius Consolatiónis — ​Levítes, Cýprius génere, cum habéret
    agrum, véndidit et áttulit pecúniam et pósuit ante pedes apostólorum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_62" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_63" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 92, 1ab. 1c-2. 5 (R/.: 1a)</span>
  </p>
</div>
<div class="latin hijo hijo_64" ontouchend="cambialengua(this)">
  <span class="red">R/. </span>Dóminus regnávit, decórem indútus est.<br /><span
    class="red">vel
  </span>
  Allelúia.
</div>
<div class="latin hijo hijo_65" ontouchend="cambialengua(this)">
  Dóminus regnávit, decórem indútus est;<br />indútus est Dóminus, fortitúdine
  præcínxit se.
</div>
<div class="latin hijo hijo_66" ontouchend="cambialengua(this)">
  <span class="red">R/. </span>Dóminus regnávit, decórem indútus est.<br /><span
    class="red">vel
  </span>
  Allelúia.
</div>
<div class="latin hijo hijo_67" ontouchend="cambialengua(this)">
  Etenim firmávit orbem terræ qui non commovébitur.<br />Firmáta sedes tua ex
  tunc, a sǽculo tu es.
</div>
<div class="latin hijo hijo_68" ontouchend="cambialengua(this)">
  <span class="red">R/. </span>Dóminus regnávit, decórem indútus est.<br /><span
    class="red">vel
  </span>
  Allelúia.
</div>
<div class="latin hijo hijo_69" ontouchend="cambialengua(this)">
  Testimónia tua credibília facta sunt nimis;<br />domum tuam decet sanctitúdo,
  Dómine, in longitúdinem diérum.
</div>
<div class="latin hijo hijo_70" ontouchend="cambialengua(this)">
  <span class="red">R/. </span>Dóminus regnávit, decórem indútus est.<br /><span
    class="red">vel
  </span>
  Allelúia.
</div>
<div class="latin hijo hijo_71" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Exaltári opórtet Fílium hóminis, ut omnis qui credit in eum
    hábeat vitam ætérnam.<br />Allelúia.
  </p>
</div>
<div class="latin hijo hijo_72" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Nemo ascendit in cælum nisi qui descendit de cælo, Filius hominis
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">3, 7b-15</span>
  </p>
</div>
<div class="latin hijo hijo_73" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_74" ontouchend="cambialengua(this)">
  <p>In illo témpore: Dixit Iesus Nicodémo:</p>
  <p>
    «Opórtet vos nasci dénuo. Spíritus, ubi vult, spirat, et vocem eius audis,
    sed non scis unde véniat et quo vadat; sic est omnis, qui natus est ex
    Spíritu».
  </p>
  <p>Respóndit Nicodémus et dixit ei: «Quómodo possunt hæc fíeri?».</p>
  <p>
    Respóndit Iesus et dixit ei: «Tu es magíster Israel et hæc ignóras? Amen,
    amen dico tibi: Quod scimus, lóquimur et, quod vídimus, testámur; et
    testimónium nostrum non accípitis. Si terréna dixi vobis, et non créditis,
    quómodo, si díxero vobis cæléstia, credétis? Et nemo ascéndit in cælum, nisi
    qui descéndit de cælo, Fílius hóminis. Et sicut Móyses exaltávit serpéntem
    in desérto, ita exaltári opórtet Fílium hóminis, ut omnis, qui credit, in
    ipso hábeat vitam ætérnam».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_75" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_76" ontouchend="cambialengua(this)">
  <h2>Tempus Paschale<br />Hebdomada II<br />Feria IV</h2>
</div>
<div class="latin hijo hijo_77" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Ecce viri quos posuistis in carcere sunt in templo docentes populum
  </p>
  <p class="Areadingfrom">
    Léctio Actuum Apostolórum<span class="alindcha">5, 17-26</span>
  </p>
  <p class="Incipit-oneline">In diébus illis:</p>
  <p>
    Exsúrgens princeps sacerdótum et omnes, qui cum illo erant, quæ est haéresis
    sadducæórum, repléti sunt zelo et iniecérunt manus in apóstolos et posuérunt
    illos in custódia pública.
  </p>
  <p>
    Angelus autem Dómini per noctem apéruit iánuas cárceris et edúcens eos
    dixit: «Ite et stantes loquímini in templo plebi ómnia verba vitæ huius».
    Qui cum audíssent, intravérunt dilúculo in templum et docébant.
  </p>
  <p>
    Advéniens autem princeps sacerdótum et, qui cum eo erant, convocavérunt
    concílium et omnes senióres filiórum Israel et misérunt in cárcerem, ut
    adduceréntur illi. Cum veníssent autem minístri, non invenérunt illos in
    cárcere; revérsi autem nuntiavérunt dicéntes: «Cárcerem invénimus clausum
    cum omni diligéntia et custódes stantes ad iánuas; aperiéntes autem intus
    néminem invénimus!».
  </p>
  <p>
    Ut audiérunt autem hos sermónes, magistrátus templi et príncipes sacerdótum
    ambigébant de illis quidnam fíeret illud. Advéniens autem quidam nuntiávit
    eis: «Ecce viri, quos posuístis in cárcere, sunt in templo stantes et
    docéntes pópulum». Tunc ábiens magistrátus cum minístris adducébat illos,
    non per vim; timébant enim pópulum, ne lapidaréntur.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_78" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_79" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 33</span>
  </p>
</div>
<div class="latin hijo hijo_80" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_81" ontouchend="cambialengua(this)">
  Benedícam Dóminum in omni témpore,<br />semper laus eius in ore meo.<br />In
  Dómino gloriábitur ánima mea,<br />áudiant mansuéti et læténtur.
</div>
<div class="latin hijo hijo_82" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_83" ontouchend="cambialengua(this)">
  Magnificáte Dóminum mecum,<br />et exaltémus nomen eius in idípsum.<br />Exquisívi
  Dóminum, et exaudívit me<br />et ex ómnibus terróribus meis erípuit me.
</div>
<div class="latin hijo hijo_84" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_85" ontouchend="cambialengua(this)">
  Respícite ad eum, et illuminámini,<br />et fácies vestræ non confundéntur.<br />Iste
  pauper clamávit, et Dóminus exaudívit eum<br />et de ómnibus tribulatiónibus
  eius salvávit eum.
</div>
<div class="latin hijo hijo_86" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_87" ontouchend="cambialengua(this)">
  Vallábit ángelus Dómini in circúitu timéntes eum<br />et erípiet eos.<br />Gustáte
  et vidéte quóniam suávis est Dóminus;<br />beátus vir, qui sperat in eo.
</div>
<div class="latin hijo hijo_88" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_89" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Sic Deus dilexit mundum, ut Filium suum unigenitum daret;
    omnis qui credit in eum habet vitam aeternam.<br />Allelúia.
  </p>
</div>
<div class="latin hijo hijo_90" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Misit Deus Filium ut salvetur mundus per ipsum</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">3, 16-21</span>
  </p>
</div>
<div class="latin hijo hijo_91" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_92" ontouchend="cambialengua(this)">
  <p>
    Sic diléxit Deus mundum, ut Fílium suum unigénitum daret, ut omnis, qui
    credit in eum, non péreat, sed hábeat vitam ætérnam. Non enim misit Deus
    Fílium in mundum, ut iúdicet mundum, sed ut salvétur mundus per ipsum. Qui
    credit in eum, non iudicátur; qui autem non credit, iam iudicátus est, quia
    non crédidit in nomen Unigéniti Fílii Dei.
  </p>
  <p>
    Hoc est autem iudícium: Lux venit in mundum, et dilexérunt hómines magis
    ténebras quam lucem; erant enim eórum mala ópera. Omnis enim, qui mala agit,
    odit lucem et non venit ad lucem, ut non arguántur ópera eius; qui autem
    facit veritátem, venit ad lucem, ut manifesténtur eius ópera, quia in Deo
    sunt facta.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_93" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_94" ontouchend="cambialengua(this)">
  <h2>Tempus Paschale<br />Hebdomada II<br />Feria V</h2>
</div>
<div class="latin hijo hijo_95" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Nos sumus testes horum verborum, et Spiritus Sanctus</p>
  <p class="Areadingfrom">
    Léctio Actuum Apostolórum<span class="alindcha">5, 27-33</span>
  </p>
  <p class="Incipit-oneline">In diébus illis:</p>
  <p>
    Cum adduxíssent minístri apóstolos, statuérunt in concílio. Et interrogávit
    eos princeps sacerdótum dicens: «Nonne præcipiéndo præcépimus vobis, ne
    docerétis in nómine isto? Et ecce replevístis Ierúsalem doctrína vestra et
    vultis indúcere super nos sánguinem hóminis istíus».
  </p>
  <p>
    Respóndens autem Petrus et apóstoli dixérunt: «Obœdíre opórtet Deo magis
    quam homínibus. Deus patrum nostrórum suscitávit Iesum, quem vos
    interemístis suspendéntes in ligno; hunc Deus Ducem et Salvatórem exaltávit
    déxtera sua ad dandam pæniténtiam Israel et remissiónem peccatórum. Et nos
    sumus testes horum verbórum, et Spíritus Sanctus, quem dedit Deus
    obœdiéntibus sibi».
  </p>
  <p>Hæc cum audíssent, dissecabántur et volébant interfícere illos.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_96" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_97" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 34, 2. 9. 17-18. 19-20</span>
  </p>
</div>
<div class="latin hijo hijo_98" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_99" ontouchend="cambialengua(this)">
  Benedícam Dóminum in omni témpore,<br />semper laus eius in ore meo.<br />Gustáte
  et vidéte quóniam suávis est Dóminus;<br />beátus vir, qui sperat in eo.
</div>
<div class="latin hijo hijo_100" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_101" ontouchend="cambialengua(this)">
  Vultus autem Dómini super faciéntes mala,<br />ut perdat de terra memóriam
  eórum.<br />Clamavérunt, et Dóminus exaudívit<br />et ex ómnibus
  tribulatiónibus eórum liberávit eos.
</div>
<div class="latin hijo hijo_102" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_103" ontouchend="cambialengua(this)">
  Iuxta est Dóminus iis, qui contríto sunt corde,<br />et confráctos spíritu
  salvábit.<br />Multæ tribulatiónes iustórum,<br />et de ómnibus his liberábit
  eos Dóminus.
</div>
<div class="latin hijo hijo_104" ontouchend="cambialengua(this)">
  <span class="red">R/. </span>Pauper clamávit, et Dóminus exaudívit eum.<br /><span
    class="red">vel
  </span>
  Allelúia.
</div>
<div class="latin hijo hijo_105" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Quia vidísti me, Thoma, credidísti, dicit Dóminus: beáti qui
    non vidérunt et credidérunt.<br />Allelúia.
  </p>
</div>
<div class="latin hijo hijo_106" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Pater diligit Filium et omnia dedit in manu eius</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">3, 31-36</span>
  </p>
</div>
<div class="latin hijo hijo_107" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_108" ontouchend="cambialengua(this)">
  <p>
    Qui de sursum venit, supra omnes est; qui est de terra, de terra est et de
    terra lóquitur. Qui de cælo venit, supra omnes est; et quod vidit et
    audívit, hoc testátur, et testimónium eius nemo áccipit. Qui áccipit eius
    testimónium, signávit quia Deus verax est.
  </p>
  <p>
    Quem enim misit Deus, verba Dei lóquitur; non enim ad mensúram dat Spíritum.
    Pater díligit Fílium et ómnia dedit in manu eius. Qui credit in Fílium,
    habet vitam ætérnam; qui autem incrédulus est Fílio, non vidébit vitam, sed
    ira Dei manet super eum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_109" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_110" ontouchend="cambialengua(this)">
  <h2>Tempus Paschale<br />Hebdomada II<br />Feria VI</h2>
</div>
<div class="latin hijo hijo_111" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Ibant gaudentes, quoniam digni habiti sunt pro Nomine contumeliam pati
  </p>
  <p class="Areadingfrom">
    Léctio Actuum Apostolórum<span class="alindcha">5, 34-42</span>
  </p>
  <p class="Incipit-oneline">In diébus illis:</p>
  <p>
    Surgens quidam in concílio pharisǽus nómine Gamáliel, legis doctor
    honorábilis univérsæ plebi, iussit foras ad breve apóstolos fíeri dixítque
    ad illos:
  </p>
  <p>
    «Viri Israelítæ, atténdite vobis super homínibus istis quid actúri sitis.
    Ante hos enim dies éxstitit Theúdas dicens esse se áliquem, cui consénsit
    virórum númerus círciter quadringentórum; qui occísus est, et omnes,
    quicúmque credébant ei, dissipáti sunt et redácti sunt ad níhilum. Post hunc
    éxstitit Iudas Galilǽus in diébus census et avértit pópulum post se; et ipse
    périit, et omnes, quotquot consentiébant ei, dispérsi sunt.
  </p>
  <p>
    Et nunc dico vobis: Discédite ab homínibus istis et sínite illos. Quóniam si
    est ex homínibus consílium hoc aut opus hoc, dissolvétur; si vero ex Deo
    est, non potéritis dissólvere eos, ne forte et advérsus Deum pugnántes
    inveniámini!».
  </p>
  <p>
    Consensérunt autem illi et convocántes apóstolos, cæsis denuntiavérunt, ne
    loqueréntur in nómine Iesu, et dimisérunt eos. Et illi quidem ibant
    gaudéntes a conspéctu concílii, quóniam digni hábiti sunt pro nómine
    contuméliam pati; et omni die in templo et circa domos non cessábant
    docéntes et evangelizántes Christum, Iesum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_112" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_113" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 27, 1. 4. 13-14</span>
  </p>
</div>
<div class="latin hijo hijo_114" ontouchend="cambialengua(this)">
  <span class="red">R/. </span>Unum pétii a Dómino: ut inhábitem in domo
  Dómini.<br /><span class="red">vel </span> Allelúia.
</div>
<div class="latin hijo hijo_115" ontouchend="cambialengua(this)">
  Dóminus illuminátio mea et salus mea; quem timébo?<br />Dóminus protéctor vitæ
  meæ; a quo trepidábo?
</div>
<div class="latin hijo hijo_116" ontouchend="cambialengua(this)">
  <span class="red">R/. </span>Unum pétii a Dómino: ut inhábitem in domo
  Dómini.<br /><span class="red">vel </span> Allelúia.
</div>
<div class="latin hijo hijo_117" ontouchend="cambialengua(this)">
  Unum pétii a Dómino, hoc requíram:<br />ut inhábitem in domo Dómini<br />ómnibus
  diébus vitæ meæ,<br />ut vídeam voluptátem Dómini<br />et vísitem templum
  eius.
</div>
<div class="latin hijo hijo_118" ontouchend="cambialengua(this)">
  <span class="red">R/. </span>Unum pétii a Dómino: ut inhábitem in domo
  Dómini.<br /><span class="red">vel </span> Allelúia.
</div>
<div class="latin hijo hijo_119" ontouchend="cambialengua(this)">
  Credo vidére bona Dómini in terra vivéntium.<br />Exspécta Dóminum, viríliter
  age,<br />et confortétur cor tuum, et sústine Dóminum.
</div>
<div class="latin hijo hijo_120" ontouchend="cambialengua(this)">
  <span class="red">R/. </span>Unum pétii a Dómino: ut inhábitem in domo
  Dómini.<br /><span class="red">vel </span> Allelúia.
</div>
<div class="latin hijo hijo_121" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Non in solo pane vivit homo, sed in omni verbo quod procédit
    de ore Dei.<br />Allelúia.
  </p>
</div>
<div class="latin hijo hijo_122" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Distribuit discumbentibus quantum volebant</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">6, 1-15</span>
  </p>
</div>
<div class="latin hijo hijo_123" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_124" ontouchend="cambialengua(this)">
  <p>In illo témpore:</p>
  <p>
    Abiit Iesus trans mare Galilǽæ, quod est Tiberíadis. Et sequebátur eum
    multitúdo magna, quia vidébant signa, quæ faciébat super his, qui
    infirmabántur. Súbiit autem in montem Iesus et ibi sedébat cum discípulis
    suis. Erat autem próximum Pascha, dies festus Iudæórum.
  </p>
  <p>
    Cum sublevásset ergo óculos Iesus et vidísset quia multitúdo magna venit ad
    eum, dicit ad Philíppum: «Unde emémus panes, ut mandúcent hi?». Hoc autem
    dicébat tentans eum; ipse enim sciébat quid esset factúrus.
  </p>
  <p>
    Respóndit ei Philíppus: «Ducentórum denariórum panes non suffíciunt eis, ut
    unusquísque módicum quid accípiat!».
  </p>
  <p>
    Dicit ei unus ex discípulis eius, Andréas frater Simónis Petri: «Est puer
    hic, qui habet quinque panes hordeáceos et duos pisces; sed hæc quid sunt
    propter tantos?».
  </p>
  <p>
    Dixit Iesus: «Fácite hómines discúmbere». Erat autem fenum multum in loco.
    Discubuérunt ergo viri número quasi quinque mília.
  </p>
  <p>
    Accépit ergo panes Iesus et, cum grátias egísset, distríbuit discumbéntibus;
    simíliter et ex píscibus, quantum volébant. Ut autem impléti sunt, dicit
    discípulis suis: «Collígite, quæ superavérunt, fragménta, ne quid péreat».
    Collegérunt ergo et implevérunt duódecim cóphinos fragmentórum ex quinque
    pánibus hordeáceis, quæ superfuérunt his, qui manducavérunt.
  </p>
  <p>
    Illi ergo hómines, cum vidíssent quod fécerat signum, dicébant: «Hic est
    vere prophéta, qui venit in mundum!». Iesus ergo, cum cognovísset quia
    ventúri essent, ut ráperent eum et fácerent eum regem, secéssit íterum in
    montem ipse solus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_125" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_126" ontouchend="cambialengua(this)">
  <h2>Tempus Paschale<br />Hebdomada II<br />Sabbato</h2>
</div>
<div class="latin hijo hijo_127" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Elegerunt septem viros plenos Spiritu Sancto</p>
  <p class="Areadingfrom">
    Léctio Actuum Apostolórum<span class="alindcha">6, 1-7</span>
  </p>
  <p class="Incipit-oneline">
    In diébus illis, crescénte número discipulórum, factus est murmur Græcórum
    advérsus Hebrǽos, eo quod neglegeréntur in ministério cotidiáno víduæ eórum.
  </p>
  <p>
    Convocántes autem Duódecim multitúdinem discipulórum, dixérunt: «Non est
    æquum nos derelinquéntes verbum Dei ministráre mensis; consideráte vero,
    fratres, viros ex vobis boni testimónii septem plenos Spíritu et sapiéntia,
    quos constituémus super hoc opus; nos vero oratióni et ministério verbi
    instántes érimus».
  </p>
  <p>
    Et plácuit sermo coram omni multitúdine; et elegérunt Stéphanum, virum
    plenum fide et Spíritu Sancto, et Philíppum et Próchorum et Nicánorem et
    Timónem et Pármenam et Nicoláum prosélytum Antiochénum, quos statuérunt ante
    conspéctum apostólorum, et orántes imposuérunt eis manus.
  </p>
  <p>
    Et verbum Dei crescébat, et multiplicabátur númerus discipulórum in
    Ierúsalem valde; multa étiam turba sacerdótum obœdiébat fídei.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_128" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_129" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 33, 1-2. 4-5. 18-19</span>
  </p>
</div>
<div class="latin hijo hijo_130" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.<br /><span class="red">vel </span>
  Allelúia.
</div>
<div class="latin hijo hijo_131" ontouchend="cambialengua(this)">
  Exsultáte, iusti, in Dómino;<br />rectos decet collaudátio.<br />Confitémini
  Dómino in cíthara,<br />in psaltério decem chordárum psállite illi.
</div>
<div class="latin hijo hijo_132" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.<br /><span class="red">vel </span>
  Allelúia.
</div>
<div class="latin hijo hijo_133" ontouchend="cambialengua(this)">
  Quia rectum est verbum Dómini,<br />et ómnia ópera eius in fide.<br />Díligit
  iustítiam et iudícium;<br />misericórdia Dómini plena est terra.
</div>
<div class="latin hijo hijo_134" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.<br /><span class="red">vel </span>
  Allelúia.
</div>
<div class="latin hijo hijo_135" ontouchend="cambialengua(this)">
  Ecce óculi Dómini super metuéntes eum,<br />in eos, qui sperant super
  misericórdia eius,<br />ut éruat a morte ánimas eórum<br />et alat eos in
  fame.
</div>
<div class="latin hijo hijo_136" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.<br /><span class="red">vel </span>
  Allelúia.
</div>
<div class="latin hijo hijo_137" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Surréxit Christus, qui creávit ómnia et misértus est humáno
    géneri.<br />Allelúia.
  </p>
</div>
<div class="latin hijo hijo_138" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Vident Iesum ambulantem super mare</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">6, 16-21</span>
  </p>
</div>
<div class="latin hijo hijo_139" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_140" ontouchend="cambialengua(this)">
  <p>
    Ut sero factum est, descendérunt discípuli Iesu ad mare et, cum ascendíssent
    navem, veniébant trans mare in Caphárnaum. Et ténebræ iam factæ erant, et
    nondum vénerat ad eos Iesus. Mare autem, vento magno flante, exsurgébat.
  </p>
  <p>
    Cum remigássent ergo quasi stádia vigínti quinque aut trigínta, vident Iesum
    ambulántem super mare et próximum navi fíeri, et timuérunt. Ille autem dicit
    eis: «Ego sum, nolíte timére!». Volébant ergo accípere eum in navem, et
    statim fuit navis ad terram, in quam ibant.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_141" ontouchend="cambialengua(this)">
  <span class="red">R/. </span>Laus tibi, Christe.
</div>
