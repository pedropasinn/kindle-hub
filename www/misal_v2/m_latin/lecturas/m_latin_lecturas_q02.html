<div class="latin hijo hijo_1" ontouchend="cambialengua(this)">
  <h2>DOMINICA II IN QUADRAGESIMA</h2>
  <h3></h3>
</div>
<div class="latin hijo hijo_2" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Vocatio Abraham, patris Populi Dei</p>
  <p class="Areadingfrom">
    Léctio libri Génesis<span class="alindcha">12, 1-4</span>
  </p>
  <p>
    Dixit Dóminus ad Abram: «Egrédere de terra tua et de cognatióne tua et de
    domo patris tui in terram, quam monstrábo tibi. Faciámque te in gentem
    magnam et benedícam tibi et magnificábo nomen tuum, erísque in
    benedictiónem. Benedícam benedicéntibus tibi et maledicéntibus tibi
    maledícam, atque in te benedicéntur univérsæ cognatiónes terræ!».
  </p>
  <p>Egréssus est ítaque Abram, sicut præcéperat ei Dóminus.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_3" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_4" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 32, 4-5. 18-19. 20 et 22 (: 22)</span>
  </p>
</div>
<div class="latin hijo hijo_5" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.
</div>
<div class="latin hijo hijo_6" ontouchend="cambialengua(this)">
  Quia rectum est verbum Dómini,<br />et ómnia ópera eius in fide.<br />Díligit
  iustítiam et iudícium,<br />misericórdia Dómini plena est terra.
</div>
<div class="latin hijo hijo_7" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.
</div>
<div class="latin hijo hijo_8" ontouchend="cambialengua(this)">
  Ecce óculi Dómini super metuéntes eum,<br />in eos qui sperant super
  misericórdia eius,<br />ut éruat a morte ánimas eórum,<br />et alat eos in
  fame.
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.
</div>
<div class="latin hijo hijo_10" ontouchend="cambialengua(this)">
  Anima nostra sústinet Dóminum,<br />quóniam adiútor et protéctor noster
  est.<br />Fiat misericórdia tua, Dómine, super nos,<br />quemádmodum
  sperávimus in te.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Fiat misericórdia tua, Dómine, super nos,
  quemádmodum sperávimus in te.
</div>
<div class="latin hijo hijo_12" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Deus nos vocat et illuminat</p>
  <p class="Areadingfrom">
    Léctio Epístolæ secúndæ beáti Pauli apóstoli ad Timótheum<span
      class="alindcha">1, 8b-10</span>
  </p>
  <p>Caríssime:</p>
  <p>
    Collabóra Evangélio secúndum virtútem Dei, qui nos salvos fecit et vocávit
    vocatióne sancta, non secúndum ópera nostra sed secúndum propósitum suum et
    grátiam, quæ data est nobis in Christo Iesu ante témpora sæculária;
    manifestáta autem nunc per illustratiónem salvatóris nostri Iesu Christi,
    qui destrúxit quidem mortem, illuminávit autem vitam et incorruptiónem per
    Evangélium.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_14" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Mt 17, 5</span>
  </p>
  <p class="PsalmAlleluiaVerse">
    In splendénti nube, patérna vox audíta est:<br />Hic est Fílius meus
    diléctus; ipsum audíte.
  </p>
</div>
<div class="latin hijo hijo_15" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Hic est Filius meus dilectus</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">17, 1-9</span>
  </p>
</div>
<div class="latin hijo hijo_16" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_17" ontouchend="cambialengua(this)">
  <p>In illo témpore:</p>
  <p>
    Assúmit Iesus Petrum et Iacóbum et Ioánnem fratrem eius et ducit illos in
    montem excélsum seórsum. Et transfigurátus est ante eos; et resplénduit
    fácies eius sicut sol, vestiménta autem eius facta sunt alba sicut lux. Et
    ecce appáruit illis Móyses et Elías cum eo loquéntes.
  </p>
  <p>
    Respóndens autem Petrus dixit ad Iesum: «Dómine, bonum est nos hic esse. Si
    vis, fáciam hic tria tabernácula: tibi unum et Móysi unum et Elíæ unum».
  </p>
  <p>
    Adhuc eo loquénte, ecce nubes lúcida obumbrávit eos; et ecce vox de nube
    dicens: «Hic est Fílius meus diléctus, in quo mihi bene complácui; ipsum
    audíte». Et audiéntes discípuli cecidérunt in fáciem suam et timuérunt
    valde.
  </p>
  <p>
    Et accéssit Iesus et tétigit eos dixítque eis: «Súrgite et nolíte timére».
    Levántes autem óculos suos, néminem vidérunt nisi solum Iesum.
  </p>
  <p>
    Et descendéntibus illis de monte, præcépit eis Iesus dicens: «Némini
    dixéritis visiónem, donec Fílius hóminis a mórtuis resúrgat».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_18" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_19" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Sacrificium Patriarchæ nostri Abrahæ</p>
  <p class="Areadingfrom">
    Léctio libri Génesis<span class="alindcha">22, 1-2. 9-13.15-18</span>
  </p>
  <p>In diébus illis:</p>
  <p>Tentávit Deus Abraham et dixit ad eum: «Abraham».</p>
  <p>Ille respóndit: «Adsum».</p>
  <p>
    Ait: «Tolle fílium tuum unigénitum, quem díligis, Isaac et vade in terram
    Moría; atque offer eum ibi in holocáustum super unum móntium, quem
    monstrávero tibi».
  </p>
  <p>
    Et venérunt ad locum, quem osténderat ei Deus, in quo ædificávit Abraham
    altáre et désuper ligna compósuit. Extendítque Abraham manum et arrípuit
    cultrum, ut immoláret fílium suum.
  </p>
  <p>Et ecce ángelus Dómini de cælo clamávit: «Abraham, Abraham».</p>
  <p>Qui respóndit: «Adsum».</p>
  <p>
    Dixítque: «Non exténdas manum tuam super púerum neque fácias illi quidquam.
    Nunc cognóvi quod times Deum et non pepercísti fílio tuo unigénito propter
    me».
  </p>
  <p>
    Levávit Abraham óculos suos vidítque aríetem unum inter vepres hæréntem
    córnibus; quem assúmens óbtulit holocáustum pro fílio.
  </p>
  <p>
    Vocávit autem ángelus Dómini Abraham secúndo de cælo et dixit: «Per
    memetípsum iurávi, dicit Dóminus: quia fecísti hanc rem et non pepercísti
    fílio tuo unigénito, benedícam tibi et multiplicábo semen tuum sicut stellas
    cæli et velut arénam, quæ est in lítore maris. Possidébit semen tuum portas
    inimicórum suórum, et benedicéntur in sémine tuo omnes gentes terræ, quia
    obœdísti voci meæ».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_20" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_21" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 115, 10 et 15. 16-17. 18-19 (: 114, 9)</span>
  </p>
</div>
<div class="latin hijo hijo_22" ontouchend="cambialengua(this)">
  <span class="red">R/. </span>Ambulábo coram Dómino, in regióne vivórum.
</div>
<div class="latin hijo hijo_23" ontouchend="cambialengua(this)">
  Crédidi, étiam cum locútus sum:<br />«Ego humiliátus sum nimis».<br />Pretiósa
  in conspéctu Dómini<br />mors sanctórum eius.
</div>
<div class="latin hijo hijo_24" ontouchend="cambialengua(this)">
  <span class="red">R/. </span>Ambulábo coram Dómino, in regióne vivórum.
</div>
<div class="latin hijo hijo_25" ontouchend="cambialengua(this)">
  O Dómine, ego servus tuus,<br />ego servus tuus et fílius ancíllæ tuæ.<br />Dirupísti
  víncula mea:<br />tibi sacrificábo hóstiam laudis,<br />et nomen Dómini
  invocábo.
</div>
<div class="latin hijo hijo_26" ontouchend="cambialengua(this)">
  <span class="red">R/. </span>Ambulábo coram Dómino, in regióne vivórum.
</div>
<div class="latin hijo hijo_27" ontouchend="cambialengua(this)">
  Vota mea Dómino reddam<br />coram omni pópulo eius,<br />in átriis domus
  Dómini,<br />in médio tui, Ierúsalem.
</div>
<div class="latin hijo hijo_28" ontouchend="cambialengua(this)">
  <span class="red">R/. </span>Ambulábo coram Dómino, in regióne vivórum.
</div>
<div class="latin hijo hijo_29" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Deus Filio suo non pepercit</p>
  <p class="Areadingfrom">
    Léctio Epístolæ béati Pauli apóstoli ad Romános<span class="alindcha">8, 31b-34</span>
  </p>
  <p>Fratres:</p>
  <p>
    Si Deus pro nobis, quis contra nos? Qui Fílio suo non pepércit, sed pro
    nobis ómnibus trádidit illum, quómodo non étiam cum illo ómnia nobis
    donábit? Quis accusábit advérsus eléctos Dei? Deus, qui iustíficat? Quis est
    qui condémnet? Christus Iesus, qui mórtuus est, immo qui suscitátus est, qui
    et est ad déxteram Dei, qui étiam interpéllat pro nobis?
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_30" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_31" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Mt 17, 5</span>
  </p>
  <p class="PsalmAlleluiaVerse">
    In splendénti nube, patérna vox audíta est:<br />Hic est Fílius meus
    diléctus; ipsum audíte.
  </p>
</div>
<div class="latin hijo hijo_32" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Questi è il Figlio mio, l'amato.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Marcum<span class="alindcha">9, 2-10</span>
  </p>
</div>
<div class="latin hijo hijo_33" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_34" ontouchend="cambialengua(this)">
  <p>In illo témpore:</p>
  <p>
    Assúmit Iesus Petrum et Iacóbum et Ioánnem, et ducit illos in montem
    excélsum seórsum solos. Et transfigurátus est coram ipsis; et vestiménta
    eius facta sunt splendéntia, cándida nimis, quália fullo super terram non
    potest tam cándida fácere. Et appáruit illis Elías cum Móyse, et erant
    loquéntes cum Iesu.
  </p>
  <p>
    Et respóndens Petrus ait Iesu: «Rabbi, bonum est nos hic esse; et faciámus
    tria tabernácula: tibi unum et Móysi unum et Elíæ unum». Non enim sciébat
    quid respondéret; erant enim extérriti.
  </p>
  <p>
    Et facta est nubes obúmbrans eos, et venit vox de nube: «Hic est Fílius meus
    diléctus; audíte illum». Et statim circumspiciéntes néminem ámplius vidérunt
    nisi Iesum tantum secum.
  </p>
  <p>
    Et descendéntibus illis de monte, præcépit illis, ne cui, quæ vidíssent,
    narrárent, nisi cum Fílius hóminis a mórtuis resurréxerit. Et verbum
    continuérunt apud se, conquiréntes quid esset illud: «a mórtuis resúrgere».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_36" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Deus cum Abraham fideli fœdus init</p>
  <p class="Areadingfrom">
    Léctio libri Génesis<span class="alindcha">15, 5-12. 17-18</span>
  </p>
  <p>In diébus illis:</p>
  <p>
    Edúxit Deus Abram foras et ait illi: «Súspice cælum et númera stellas, si
    potes». Et dixit ei: «Sic erit semen tuum». Crédidit Dómino, et reputátum
    est ei ad iustítiam.
  </p>
  <p>
    Dixítque ad eum: «Ego Dóminus, qui edúxi te de Ur Chaldæórum, ut darem tibi
    terram istam, et possidéres eam».
  </p>
  <p>
    Et ille ait: «Dómine Deus, unde scire possum quod possessúrus sim eam?».
  </p>
  <p>
    Respóndens Dóminus: «Sume, inquit, mihi vítulam triénnem et capram trimam et
    aríetem annórum trium, túrturem quoque et colúmbam». Qui tollens univérsa
    hæc divísit ea per médium et utrásque partes contra se altrínsecus pósuit;
    aves autem non divísit. Descenderúntque vólucres super cadávera, et abigébat
    eas Abram.
  </p>
  <p>
    Cumque sol occúmberet, sopor írruit super Abram, et ecce horror magnus et
    tenebrósus invásit eum.
  </p>
  <p>
    Cum ergo occubuísset sol, facta est calígo tenebrósa, et appáruit clíbanus
    fumans et lampas ignis tránsiens inter divisiónes illas. In illo die pépigit
    Dóminus cum Abram fœdus dicens: «Sémini tuo dabo terram hanc a flúvio Ægýpti
    usque ad magnum flúvium Euphráten».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_38" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 26, 1. 7-8a. 8b-9abc. 13-14 (: 1a)</span>
  </p>
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Dóminus illuminátio mea et salus mea.
</div>
<div class="latin hijo hijo_40" ontouchend="cambialengua(this)">
  Dóminus illuminátio mea et salus mea, quem timébo?<br />Dóminus protéctor vitæ
  meæ, a quo trepidábo?
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Dóminus illuminátio mea et salus mea.
</div>
<div class="latin hijo hijo_42" ontouchend="cambialengua(this)">
  Exáudi, Dómine, vocem meam qua clamávi,<br />miserére mei et exáudi me.<br />De
  te dixit cor meum: «Exquírite fáciem eius».
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Dóminus illuminátio mea et salus mea.
</div>
<div class="latin hijo hijo_44" ontouchend="cambialengua(this)">
  Fáciem tuam, Dómine, requíram.<br />Ne avértas fáciem tuam a me,<br />ne
  declínes in ira a servo tuo.<br />Adiútor meus es tu, ne me reícias.
</div>
<div class="latin hijo hijo_45" ontouchend="cambialengua(this)">
  <span class="red">R/. </span>Dóminus illuminátio mea et salus mea.
</div>
<div class="latin hijo hijo_46" ontouchend="cambialengua(this)">
  Credo vidére bona Dómini in terra vivéntium.<br />Exspécta Dóminum, viríliter
  age,<br />et confortétur cor tuum, et sústine Dóminum.
</div>
<div class="latin hijo hijo_47" ontouchend="cambialengua(this)">
  <span class="red">R/. </span>Dóminus illuminátio mea et salus mea.
</div>
<div class="latin hijo hijo_48" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Christus configurabit nos corpori gloriæ suæ</p>
  <p class="Areadingfrom">
    Léctio Epístolæ béati Pauli apóstoli ad Philippénses<span class="alindcha">3, 17-4, 1</span>
  </p>
  <p>
    Coimitatóres mei estóte, fratres, et observáte eos, qui ita ámbulant, sicut
    habétis formam nos. Multi enim ámbulant, quos sæpe dicébam vobis, nunc autem
    et flens dico, inimícos crucis Christi, quorum finis intéritus, quorum deus
    venter et glória in confusióne ipsórum, qui terréna sápiunt.
  </p>
  <p>
    Noster enim municipátus in cælis est, unde étiam salvatórem exspectámus
    Dóminum Iesum Christum, qui transfigurábit corpus humilitátis nostræ, ut
    illud confórme fáciat córpori glóriæ suæ secúndum operatiónem, qua possit
    étiam subícere sibi ómnia.
  </p>
  <p>
    Itaque, fratres mei caríssimi et desideratíssimi, gáudium et coróna mea, sic
    state in Dómino, caríssimi!
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_49" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_50" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Mt 17, 5</span>
  </p>
  <p class="PsalmAlleluiaVerse">
    In splendénti nube, patérna vox audíta est:<br />Hic est Fílius meus
    diléctus; ipsum audíte.
  </p>
</div>
<div class="latin hijo hijo_51" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Facta est dum oraret species vultus eius altera</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">9, 28b-36</span>
  </p>
</div>
<div class="latin hijo hijo_52" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_53" ontouchend="cambialengua(this)">
  <p>In illo témpore:</p>
  <p>
    Assúmpsit Iesus Petrum et Ioánnem et Iacóbum et ascéndit in montem, ut
    oráret. Et facta est, dum oráret, spécies vultus eius áltera, et vestítus
    eius albus, refúlgens. Et ecce duo viri loquebántur cum illo, et erant
    Móyses et Elías, qui visi in glória dicébant éxodum eius, quam completúrus
    erat in Ierúsalem. Petrus vero et qui cum illo graváti erant somno; et
    evigilántes vidérunt glóriam eius et duos viros, qui stabant cum illo.
  </p>
  <p>
    Et factum est, cum discéderent ab illo, ait Petrus ad Iesum: «Præcéptor,
    bonum est nos hic esse; et faciámus tria tabernácula: unum tibi et unum
    Móysi et unum Elíæ», nésciens quid díceret. Hæc autem illo loquénte, facta
    est nubes et obumbrávit eos; et timuérunt intrántibus illis in nubem.
  </p>
  <p>
    Et vox facta est de nube dicens: «Hic est Fílius meus eléctus; ipsum
    audíte». Et dum fíeret vox, invéntus est Iesus solus.
  </p>
  <p>
    Et ipsi tacuérunt et némini dixérunt in illis diébus quidquam ex his, quæ
    víderant.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_54" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_55" ontouchend="cambialengua(this)">
  <h2>Tempus Quadragesimæ<br />Hebdomada II<br />Feria secunda</h2>
  <h3></h3>
</div>
<div class="latin hijo hijo_56" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Peccavimus, inique fecimus</p>
  <p class="Areadingfrom">
    Léctio libri Daniélis prophétæ<span class="alindcha">9, 4-10</span>
  </p>
  <p>
    Obsecro, Dómine, Deus magne et terríbilis, custódiens pactum et
    misericórdiam diligéntibus eum et custodiéntibus mandáta eius; peccávimus,
    iníque fécimus, ímpie égimus et recéssimus et declinávimus a mandátis tuis
    ac iudíciis tuis; non obœdívimus servis tuis prophétis, qui locúti sunt in
    nómine tuo régibus nostris, princípibus nostris, pátribus nostris omníque
    pópulo terræ.
  </p>
  <p>
    Tibi, Dómine, iustítia; nobis autem confúsio faciéi, sicut est hódie viro
    Iudæ et habitatóribus Ierúsalem et omni Israel, his qui prope sunt et his
    qui procul in univérsis terris, ad quas eiecísti eos propter iniquitátes
    eórum, in quibus peccavérunt in te.
  </p>
  <p>
    Dómine, nobis confúsio faciéi, régibus nostris, princípibus nostris et
    pátribus nostris, quia peccávimus tibi; Dómino autem, Deo nostro,
    misericórdia et propitiátio, quia recéssimus a te. Et non audívimus vocem
    Dómini Dei nostri, ut ambularémus in lege eius, quam pósuit nobis per servos
    suos prophétas.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_57" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_58" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 78, 8. 9. 11. 13 (: 102, 10a)</span>
  </p>
</div>
<div class="latin hijo hijo_59" ontouchend="cambialengua(this)">
  <span class="red">R/. </span>Dómine, non secúndum peccáta nostra fac nobis.
</div>
<div class="latin hijo hijo_60" ontouchend="cambialengua(this)">
  Ne memíneris iniquitátum patrum nostrórum,<br />cito antícipent nos
  misericórdiæ tuæ,<br />quia páuperes facti sumus nimis.
</div>
<div class="latin hijo hijo_61" ontouchend="cambialengua(this)">
  <span class="red">R/. </span>Dómine, non secúndum peccáta nostra fac nobis.
</div>
<div class="latin hijo hijo_62" ontouchend="cambialengua(this)">
  Adiuva nos, Deus salutáris nostri,<br />propter glóriam nóminis tui, et líbera
  nos;<br />et propítius esto peccátis nostris propter nomen tuum.
</div>
<div class="latin hijo hijo_63" ontouchend="cambialengua(this)">
  <span class="red">R/. </span>Dómine, non secúndum peccáta nostra fac nobis.
</div>
<div class="latin hijo hijo_64" ontouchend="cambialengua(this)">
  Intróeat in conspéctu tuo gémitus compeditórum;<br />secúndum magnitúdinem
  bráchii tui<br />supérstites relínque fílios mortis.
</div>
<div class="latin hijo hijo_65" ontouchend="cambialengua(this)">
  <span class="red">R/. </span>Dómine, non secúndum peccáta nostra fac nobis.
</div>
<div class="latin hijo hijo_66" ontouchend="cambialengua(this)">
  Nos autem, pópulus tuus et oves páscuæ tuæ,<br />confitébimur tibi in
  sǽculum;<br />in generatiónem et generatiónem annuntiábimus laudem tuam.
</div>
<div class="latin hijo hijo_67" ontouchend="cambialengua(this)">
  <span class="red">R/. </span>Dómine, non secúndum peccáta nostra fac nobis.
</div>
<div class="latin hijo hijo_68" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Cf. Io 6, 63c. 68c</span>
  </p>
  <p class="PsalmAlleluiaVerse">
    Verba tua, Dómine, Spíritus sunt et vita sunt;<br />verba vitæ ætérnæ habes.
  </p>
</div>
<div class="latin hijo hijo_69" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Dimittite et dimittemini</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">6, 36-38</span>
  </p>
</div>
<div class="latin hijo hijo_70" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_71" ontouchend="cambialengua(this)">
  <p>In illo témpore: Dixit Iesus discípulis suis:</p>
  <p>«Estóte misericórdes, sicut et Pater vester miséricors est.</p>
  <p>
    Et nolíte iudicáre et non iudicabímini; et nolíte condemnáre et non
    condemnabímini. Dimíttite et dimittémini; date, et dábitur vobis: mensúram
    bonam, confértam, coagitátam, supereffluéntem dabunt in sinum vestrum; eádem
    quippe mensúra, qua mensi fuéritis, remetiétur vobis».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_72" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_73" ontouchend="cambialengua(this)">
  <h2>Tempus Quadragesimæ<br />Hebdomada II<br />Feria tertia</h2>
  <h3></h3>
</div>
<div class="latin hijo hijo_74" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Discite benefacere, quǽrite iudicium</p>
  <p class="Areadingfrom">
    Léctio libri Isaíæ prophétæ<span class="alindcha">1, 10.16-20</span>
  </p>
  <p>
    Audíte verbum Dómini, príncipes Sodomórum; percípite áuribus legem Dei
    nostri, pópulus Gomórræ.
  </p>
  <p>
    «Lavámini, mundi estóte, auférte malum cogitatiónum vestrárum ab óculis
    meis; quiéscite ágere pervérse, díscite benefácere: quǽrite iudícium,
    subveníte opprésso, iudicáte pupíllo, deféndite víduam.
  </p>
  <p>
    Et veníte, et iudício contendámus, dicit Dóminus. Si fúerint peccáta vestra
    ut cóccinum, quasi nix dealbabúntur; et, si fúerint rubra quasi vermículus,
    velut lana erunt.
  </p>
  <p>
    Si voluéritis et audiéritis, bona terræ comedétis; quod si noluéritis et me
    ad iracúndiam provocavéritis, gládius devorábit vos, quia os Dómini locútum
    est».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_75" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_76" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 49, 8-9. 16bc-17. 21 et 23 (: 23b)</span>
  </p>
</div>
<div class="latin hijo hijo_77" ontouchend="cambialengua(this)">
  <span class="red">R/. </span>Qui immaculátus est in via, osténdam illi
  salutáre Dei.
</div>
<div class="latin hijo hijo_78" ontouchend="cambialengua(this)">
  «Non in sacrifíciis tuis árguam te;<br />holocáusta enim tua in conspéctu meo
  sunt semper.<br />Non accípiam de domo tua vítulos,<br />neque de grégibus
  tuis hircos».
</div>
<div class="latin hijo hijo_79" ontouchend="cambialengua(this)">
  <span class="red">R/. </span>Qui immaculátus est in via, osténdam illi
  salutáre Dei.
</div>
<div class="latin hijo hijo_80" ontouchend="cambialengua(this)">
  «Quare tu enárras præcépta mea,<br />et assúmis testaméntum meum in os
  tuum?<br />Tu vero odísti disciplínam,<br />et proiecísti sermónes meos
  retrórsum».
</div>
<div class="latin hijo hijo_81" ontouchend="cambialengua(this)">
  <span class="red">R/. </span>Qui immaculátus est in via, osténdam illi
  salutáre Dei.
</div>
<div class="latin hijo hijo_82" ontouchend="cambialengua(this)">
  «Hæc fecísti, et tácui.<br />Existimásti quod eram tui símilis:<br />arguam
  te, et státuam illa contra fáciem tuam.<br />Qui immolábit sacrifícium laudis,
  honorificábit me,<br />et qui immaculátus est in via, osténdam illi salutáre
  Dei».
</div>
<div class="latin hijo hijo_83" ontouchend="cambialengua(this)">
  <span class="red">R/. </span>Qui immaculátus est in via, osténdam illi
  salutáre Dei.
</div>
<div class="latin hijo hijo_84" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha"></span>
  </p>
  <p class="PsalmAlleluiaVerse">
    Proícite a vobis omnes prævaricatiónes vestras, dicit Dóminus,<br />et
    fácite vobis cor novum et spíritum novum.
  </p>
</div>
<div class="latin hijo hijo_85" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Dicunt, et non faciunt</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">23, 1-12</span>
  </p>
</div>
<div class="latin hijo hijo_86" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_87" ontouchend="cambialengua(this)">
  <p>In illo témpore:</p>
  <p>Locútus est Iesus ad turbas et ad discípulos suos dicens:</p>
  <p>
    «Super cáthedram Móysis sedérunt scribæ et pharisǽi. Omnia ergo, quæcúmque
    díxerint vobis, fácite et serváte; secúndum ópera vero eórum nolíte fácere:
    dicunt enim et non fáciunt. Alligant autem ónera grávia et importabília et
    impónunt in úmeros hóminum, ipsi autem dígito suo nolunt ea movére. Omnia
    vero ópera sua fáciunt, ut videántur ab homínibus: dilátant enim phylactéria
    sua et magníficant fímbrias, amant autem primum recúbitum in cenis et primas
    cáthedras in synagógis et salutatiónes in foro et vocári ab homínibus Rabbi.
  </p>
  <p>
    Vos autem nolíte vocári Rabbi; unus enim est Magíster vester, omnes autem
    vos fratres estis. Et Patrem nolíte vocáre vobis super terram, unus enim est
    Pater vester, cæléstis. Nec vocémini Magístri, quia Magíster vester unus
    est, Christus.
  </p>
  <p>
    Qui maior est vestrum, erit miníster vester. Qui autem se exaltáverit,
    humiliábitur; et, qui se humiliáverit, exaltábitur».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_88" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_89" ontouchend="cambialengua(this)">
  <h2>Tempus Quadragesimæ<br />Hebdomada II<br />Feria quarta</h2>
  <h3></h3>
</div>
<div class="latin hijo hijo_90" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Venite, et percutiamus eum</p>
  <p class="Areadingfrom">
    Léctio libri Ieremíæ prophétæ<span class="alindcha">18, 18-20</span>
  </p>
  <p>
    Dixérunt: «Veníte, et cogitémus contra Ieremíam cogitatiónes; non enim
    períbit lex a sacerdóte, neque consílium a sapiénte, nec sermo a prophéta.
    Veníte, et percutiámus eum lingua et non attendámus ad univérsos sermónes
    eius».
  </p>
  <p>
    Atténde, Dómine, ad me et audi vocem adversariórum meórum. Numquid rédditur
    pro bono malum, quia fodérunt fóveam ánimæ meæ? Recordáre quod stéterim in
    conspéctu tuo, ut lóquerer pro eis bonum et avérterem indignatiónem tuam ab
    eis.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_91" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_92" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 30, 5-6. 14. 15-16 (: 17b)</span>
  </p>
</div>
<div class="latin hijo hijo_93" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_94" ontouchend="cambialengua(this)">
  Edúces me de láqueo quem abscondérunt mihi,<br />quóniam tu es fortitúdo
  mea.<br />In manus tuas comméndo spíritum meum;<br />redemísti me, Dómine,
  Deus veritátis.
</div>
<div class="latin hijo hijo_95" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_96" ontouchend="cambialengua(this)">
  Quóniam audívi vituperatiónem multórum: horror in circúitu;<br />in eo dum
  convenírent simul advérsum me,<br />auférre ánimam meam consiliáti sunt.
</div>
<div class="latin hijo hijo_97" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_98" ontouchend="cambialengua(this)">
  Ego autem in te sperávi, Dómine;<br />dixi: «Deus meus es tu,<br />in mánibus
  tuis sortes meæ».<br />Eripe me de manu inimicórum meórum<br />et a
  persequéntibus me.
</div>
<div class="latin hijo hijo_99" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_100" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Io 8, 12</span>
  </p>
  <p class="PsalmAlleluiaVerse">
    Ego sum lux mundi, dicit Dóminus;<br />qui séquitur me habébit lucem vitæ.
  </p>
</div>
<div class="latin hijo hijo_101" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Condemnabunt eum morte</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">20, 17-28</span>
  </p>
</div>
<div class="latin hijo hijo_102" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_103" ontouchend="cambialengua(this)">
  <p>In illo témpore:</p>
  <p>
    Ascéndens Iesus Hierosólymam assúmpsit Duódecim discípulos secréto et ait
    illis in via: «Ecce ascéndimus Hierosólymam, et Fílius hóminis tradétur
    princípibus sacerdótum et scribis, et condemnábunt eum morte et tradent eum
    géntibus ad illudéndum et flagellándum et crucifigéndum, et tértia die
    resúrget».
  </p>
  <p>
    Tunc accéssit ad eum mater filiórum Zebedǽi cum fíliis suis, adórans et
    petens áliquid ab eo.
  </p>
  <p>Qui dixit ei: «Quid vis?».</p>
  <p>
    Ait illi: «Dic ut sédeant hi duo fílii mei unus ad déxteram tuam et unus ad
    sinístram in regno tuo».
  </p>
  <p>
    Respóndens autem Iesus dixit: «Nescítis quid petátis. Potéstis bíbere
    cálicem, quem ego bibitúrus sum?».
  </p>
  <p>Dicunt ei: «Póssumus».</p>
  <p>
    Ait illis: «Cálicem quidem meum bibétis, sedére autem ad déxteram meam et
    sinístram non est meum dare illud, sed quibus parátum est a Patre meo».
  </p>
  <p>
    Et audiéntes decem indignáti sunt de duóbus frátribus. Iesus autem vocávit
    eos ad se et ait: «Scitis quia príncipes géntium dominántur eórum et, qui
    magni sunt, potestátem exércent in eos. Non ita erit inter vos, sed
    quicúmque volúerit inter vos magnus fíeri, erit vester miníster; et,
    quicúmque volúerit inter vos primus esse, erit vester servus; sicut Fílius
    hóminis non venit ministrári sed ministráre et dare ánimam suam redemptiónem
    pro multis».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_104" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_105" ontouchend="cambialengua(this)">
  <h2>Tempus Quadragesimæ<br />Hebdomada II<br />Feria quinta</h2>
  <h3></h3>
</div>
<div class="latin hijo hijo_106" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Maledictus qui confidit in homine; benedictus qui confidit in Domino
  </p>
  <p class="Areadingfrom">
    Léctio libri Ieremíæ prophétæ<span class="alindcha">17, 5-10</span>
  </p>
  <p>Hæc dicit Dóminus:</p>
  <p>
    «Maledíctus homo, qui confídit in hómine et ponit carnem bráchium suum, et a
    Dómino recédit cor eius; erit enim quasi myrícæ in desérto et non vidébit,
    cum vénerit bonum, sed habitábit in siccitáte in desérto, in terra
    salsúginis et inhabitábili.
  </p>
  <p>
    Benedíctus vir, qui confídit in Dómino, et erit Dóminus fidúcia eius; et
    erit quasi lignum, quod transplantátur super aquas, quod ad humórem mittit
    radíces suas et non timébit, cum vénerit æstus; et erit fólium eius víride,
    et in anno siccitátis non erit sollícitum nec aliquándo désinet fácere
    fructum.
  </p>
  <p>
    Dolósum est cor super ómnia et insanábile; quis cognóscet illud? Ego Dóminus
    scrutans cor et probans renes, qui do unicuíque iuxta viam suam et iuxta
    fructum óperum suórum».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_107" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_108" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 1, 1-2. 3. 4 et 6 (: 39, 5a)</span>
  </p>
</div>
<div class="latin hijo hijo_109" ontouchend="cambialengua(this)">
  <span class="red">R/. </span>Beátus vir qui pósuit Dóminum spem suam.
</div>
<div class="latin hijo hijo_110" ontouchend="cambialengua(this)">
  Beátus vir qui non ábiit in consílio impiórum,<br />et in via peccatórum non
  stetit,<br />et in convéntu derisórum non sedit;<br />sed in lege Dómini
  volúntas eius,<br />et in lege eius meditátur die ac nocte.
</div>
<div class="latin hijo hijo_111" ontouchend="cambialengua(this)">
  <span class="red">R/. </span>Beátus vir qui pósuit Dóminum spem suam.
</div>
<div class="latin hijo hijo_112" ontouchend="cambialengua(this)">
  Et erit tamquam lignum plantátum secus decúrsus aquárum,<br />quod fructum
  suum dabit in témpore suo;<br />et fólium eius non défluet,<br />et ómnia
  quæcúmque fáciet prosperabúntur.
</div>
<div class="latin hijo hijo_113" ontouchend="cambialengua(this)">
  <span class="red">R/. </span>Beátus vir qui pósuit Dóminum spem suam.
</div>
<div class="latin hijo hijo_114" ontouchend="cambialengua(this)">
  Non sic ímpii, non sic,<br />sed tamquam pulvis quem próicit ventus.<br />Quóniam
  novit Dóminus viam iustórum,<br />et iter impiórum períbit.
</div>
<div class="latin hijo hijo_115" ontouchend="cambialengua(this)">
  <span class="red">R/. </span>Beátus vir qui pósuit Dóminum spem suam.
</div>
<div class="latin hijo hijo_116" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Cf. Lc 8, 15</span>
  </p>
  <p class="PsalmAlleluiaVerse">
    Beáti qui in corde bono et óptimo verbum Dei rétinent,<br />et fructum
    áfferunt in patiéntia.
  </p>
</div>
<div class="latin hijo hijo_117" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Recepisti bona et Lazarus mala; nunc hic consolatur, tu vero cruciaris
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">16, 19-31</span>
  </p>
</div>
<div class="latin hijo hijo_118" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_119" ontouchend="cambialengua(this)">
  <p>In illo témpore: Dixit Iesus pharisǽis:</p>
  <p>
    «Homo quidam erat dives et induebátur púrpura et bysso et epulabátur cotídie
    spléndide. Quidam autem pauper nómine Lázarus iacébat ad iánuam eius
    ulcéribus plenus et cúpiens saturári de his, quæ cadébant de mensa dívitis;
    sed et canes veniébant et lingébant úlcera eius.
  </p>
  <p>
    Factum est autem ut morerétur pauper et portarétur ab ángelis in sinum
    Abrahæ; mórtuus est autem et dives et sepúltus est.
  </p>
  <p>
    Et in inférno élevans óculos suos, cum esset in torméntis, vidébat Abraham a
    longe et Lázarum in sinu eius. Et ipse clamans dixit: “Pater Abraham,
    miserére mei et mitte Lázarum, ut intíngat extrémum dígiti sui in aquam, ut
    refrígeret linguam meam, quia crúcior in hac flamma”.
  </p>
  <p>
    At dixit Abraham: “Fili, recordáre quia recepísti bona tua in vita tua, et
    Lázarus simíliter mala; nunc autem hic consolátur, tu vero cruciáris. Et in
    his ómnibus inter nos et vos chaos magnum firmátum est, ut hi, qui volunt
    hinc transíre ad vos, non possint, neque inde ad nos transmeáre”.
  </p>
  <p>
    Et ait: “Rogo ergo te, Pater, ut mittas eum in domum patris mei — ​hábeo
    enim quinque fratres — ​ut testétur illis, ne et ipsi véniant in locum hunc
    tormentórum”.
  </p>
  <p>Ait autem Abraham: “Habent Móysen et Prophétas; áudiant illos”.</p>
  <p>
    At ille dixit: “Non, pater Abraham, sed si quis ex mórtuis íerit ad eos,
    pæniténtiam agent”.
  </p>
  <p>
    Ait autem illi: “Si Móysen et Prophétas non áudiunt, neque si quis ex
    mórtuis resurréxerit, credent”».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_120" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_121" ontouchend="cambialengua(this)">
  <h2>Tempus Quadragesimæ<br />Hebdomada II<br />Feria sexta</h2>
  <h3></h3>
</div>
<div class="latin hijo hijo_122" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Ecce somniator venit; venite, occidamus</p>
  <p class="Areadingfrom">
    Léctio libri Génesis<span class="alindcha">37, 3-4.12-13a.17b-28</span>
  </p>
  <p>
    Israel diligébat Ioseph super omnes fílios suos, eo quod in senectúte
    genuísset eum; fecítque ei túnicam talárem. Vidéntes autem fratres eius quod
    a patre plus cunctis fíliis amarétur, óderant eum nec póterant ei quidquam
    pacífice loqui.
  </p>
  <p>
    Cumque fratres illíus in pascéndis grégibus patris moraréntur in Sichem,
    dixit Israel ad Ioseph: «Fratres tui pascunt oves in Síchimis; veni, mittam
    te ad eos». Perréxit ergo Ioseph post fratres suos et invénit eos in
    Dóthain.
  </p>
  <p>
    Qui cum vidíssent eum procul, ántequam accéderet ad eos, cogitavérunt illum
    occídere. Et mútuo loquebántur: «Ecce somniátor venit; veníte, occidámus eum
    et mittámus in unam cisternárum dicemúsque: Fera péssima devorávit eum. Et
    tunc apparébit quid illi prosint sómnia sua».
  </p>
  <p>
    Audiens autem hoc Ruben nitebátur liberáre eum de mánibus eórum et dixit:
    «Non interficiámus ánimam eius». Et dixit ad eos: «Non effundátis sánguinem;
    sed proícite eum in cistérnam hanc, quæ est in solitúdine, manúsque vestras
    serváte innóxias». Hoc autem dicébat volens erípere eum de mánibus eórum et
    réddere patri suo.
  </p>
  <p>
    Conféstim ígitur, ut pervénit ad fratres suos, nudavérunt eum túnica talári
    miserúntque eum in cistérnam, quæ non habébat aquam.
  </p>
  <p>
    Et sedérunt, ut coméderent panem. Attolléntes autem óculos vidérunt
    Ismaelítas viátores veníre de Gálaad et camélos eórum portántes tragacánthum
    et másticem et ladánum in Ægýptum. Dixit ergo Iudas frátribus suis: «Quid
    nobis prodest, si occidérimus fratrem nostrum et celavérimus sánguinem
    ipsíus? Mélius est ut vendátur Ismaelítis, et manus nostræ non polluántur;
    frater enim et caro nostra est». Acquievérunt fratres sermónibus illíus.
  </p>
  <p>
    Et prætereúntibus Madianítis negotiatóribus, extrahéntes Ioseph de cistérna,
    vendidérunt eum Ismaelítis vigínti argénteis. Qui duxérunt eum in Ægýptum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_123" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_124" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 104, 16-17. 18-19. 20-21 (: 5a)</span>
  </p>
</div>
<div class="latin hijo hijo_125" ontouchend="cambialengua(this)">
  <span class="red">R/. </span>Mementóte mirabílium quæ fecit Dóminus.
</div>
<div class="latin hijo hijo_126" ontouchend="cambialengua(this)">
  Et vocávit famem super terram,<br />et omne báculum panis contrívit.<br />Misit
  ante eos virum,<br />in servum venumdátus est Ioseph.
</div>
<div class="latin hijo hijo_127" ontouchend="cambialengua(this)">
  <span class="red">R/. </span>Mementóte mirabílium quæ fecit Dóminus.
</div>
<div class="latin hijo hijo_128" ontouchend="cambialengua(this)">
  Strinxérunt in compédibus pedes eius,<br />in ferrum intrávit collum eius,<br />donec
  veníret verbum eius,<br />elóquium Dómini purgáret eum.
</div>
<div class="latin hijo hijo_129" ontouchend="cambialengua(this)">
  <span class="red">R/. </span>Mementóte mirabílium quæ fecit Dóminus.
</div>
<div class="latin hijo hijo_130" ontouchend="cambialengua(this)">
  Misit rex et solvit eum,<br />princeps populórum, et dimísit eum;<br />constítuit
  eum dóminum domus suæ,<br />et príncipem omnis possessiónis suæ.
</div>
<div class="latin hijo hijo_131" ontouchend="cambialengua(this)">
  <span class="red">R/. </span>Mementóte mirabílium quæ fecit Dóminus.
</div>
<div class="latin hijo hijo_132" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Io 3, 16</span>
  </p>
  <p class="PsalmAlleluiaVerse">
    Sic enim diléxit Deus mundum,<br />ut Fílium suum unigénitum daret;<br />omnis
    qui credit in eum habet vitam ætérnam.
  </p>
</div>
<div class="latin hijo hijo_133" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Hic est heres; venite, occidamus eum</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">21, 33-43.45-46</span>
  </p>
</div>
<div class="latin hijo hijo_134" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_135" ontouchend="cambialengua(this)">
  <p>
    In illo témpore: Dixit Iesus princípibus sacerdótum et senióribus pópuli:
  </p>
  <p>
    «Aliam parábolam audíte. Homo erat pater famílias, qui plantávit víneam et
    sæpem circúmdedit ei et fodit in ea tórcular et ædificávit turrim et locávit
    eam agrícolis et péregre proféctus est.
  </p>
  <p>
    Cum autem tempus frúctuum appropinquásset, misit servos suos ad agrícolas,
    ut accíperent fructus eius. Et agrícolæ, apprehénsis servis eius, álium
    cecidérunt, álium occidérunt, álium vero lapidavérunt. Iterum misit álios
    servos plures prióribus, et fecérunt illis simíliter.
  </p>
  <p>
    Novíssime autem misit ad eos fílium suum dicens: «Verebúntur fílium meum».
    Agrícolæ autem vidéntes fílium dixérunt intra se: «Hic est heres. Veníte,
    occidámus eum et habébimus hereditátem eius». Et apprehénsum eum eiecérunt
    extra víneam et occidérunt.
  </p>
  <p>Cum ergo vénerit dóminus víneæ, quid fáciet agrícolis illis?».</p>
  <p>
    Aíunt illi: «Malos male perdet et víneam locábit áliis agrícolis, qui
    reddant ei fructum tempóribus suis».
  </p>
  <p>
    Dicit illis Iesus: «Numquam legístis in Scriptúris: «Lápidem quem
    reprobavérunt ædificántes, hic factus est in caput ánguli; a Dómino factum
    est istud et est mirábile in óculis nostris»? Ideo dico vobis quia auferétur
    a vobis regnum Dei et dábitur genti faciénti fructus eius».
  </p>
  <p>
    Et cum audíssent príncipes sacerdótum et pharisǽi parábolas eius,
    cognovérunt quod de ipsis díceret; et quæréntes eum tenére, timuérunt
    turbas, quóniam sicut prophétam eum habébant.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_136" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_137" ontouchend="cambialengua(this)">
  <h2>Tempus Quadragesimæ<br />Hebdomada II<br />Sabbato</h2>
  <h3></h3>
</div>
<div class="latin hijo hijo_138" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Proiciet in profundum maris omnia peccata nostra</p>
  <p class="Areadingfrom">
    Léctio libri Michǽæ prophétæ<span class="alindcha">7, 14-15.18-20</span>
  </p>
  <p>
    Pasce pópulum tuum in virga tua, gregem hereditátis tuæ, habitántes solos in
    saltu, in médio hortórum; pascántur Basan et Gálaad iuxta dies antíquos.
    Secúndum dies egressiónis tuæ de terra Ægýpti osténde nobis mirabília.
  </p>
  <p>
    Quis Deus símilis tui, qui aufers iniquitátem et transis peccátum
    reliquiárum hereditátis tuæ? Non servat in ætérnum furórem suum, quóniam
    volens misericórdiam est. Revertétur et miserébitur nostri, calcábit
    iniquitátes nostras et proíciet in profúndum maris ómnia peccáta nostra.
    Dabis veritátem Iacob, misericórdiam Abraham, quæ iurásti pátribus nostris a
    diébus antíquis.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_139" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_140" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 102, 1-2. 3-4. 9-10. 11-12 (: 8a)</span>
  </p>
</div>
<div class="latin hijo hijo_141" ontouchend="cambialengua(this)">
  <span class="red">R/. </span>Miserátor et miséricors Dóminus.
</div>
<div class="latin hijo hijo_142" ontouchend="cambialengua(this)">
  Bénedic, ánima mea, Dómino;<br />et ómnia quæ intra me sunt, nómini sancto
  eius.<br />Bénedic, ánima mea, Dómino,<br />et noli oblivísci omnes
  retributiónes eius.
</div>
<div class="latin hijo hijo_143" ontouchend="cambialengua(this)">
  <span class="red">R/. </span>Miserátor et miséricors Dóminus.
</div>
<div class="latin hijo hijo_144" ontouchend="cambialengua(this)">
  Qui propitiátur ómnibus iniquitátibus tuis,<br />qui sanat omnes infirmitátes
  tuas;<br />qui rédimit de intéritu vitam tuam,<br />qui corónat te in
  misericórdia et miseratiónibus.
</div>
<div class="latin hijo hijo_145" ontouchend="cambialengua(this)">
  <span class="red">R/. </span>Miserátor et miséricors Dóminus.
</div>
<div class="latin hijo hijo_146" ontouchend="cambialengua(this)">
  Non in perpétuum conténdet,<br />neque in ætérnum irascétur.<br />Non secúndum
  peccáta nostra fecit nobis,<br />neque secúndum iniquitátes nostras retríbuit
  nobis.
</div>
<div class="latin hijo hijo_147" ontouchend="cambialengua(this)">
  <span class="red">R/. </span>Miserátor et miséricors Dóminus.
</div>
<div class="latin hijo hijo_148" ontouchend="cambialengua(this)">
  Quóniam, quantum exaltátur cælum a terra,<br />præváluit misericórdia eius
  super timéntes eum;<br />quantum distat ortus ab occidénte,<br />longe fecit a
  nobis iniquitátes nostras.
</div>
<div class="latin hijo hijo_149" ontouchend="cambialengua(this)">
  <span class="red">R/. </span>Miserátor et miséricors Dóminus.
</div>
<div class="latin hijo hijo_150" ontouchend="cambialengua(this)">
  <p class="PsalmAlleluiaTitle">
    Versus ante Evangelium<span class="alindcha">Lc 15, 18</span>
  </p>
  <p class="PsalmAlleluiaVerse">
    Surgam et ibo ad patrem meum et dicam illi:<br />Pater, peccávi in cælum et
    coram te.
  </p>
</div>
<div class="latin hijo hijo_151" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Frater tuus hic mortuus erat et revixit</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">15, 1-3.11-32</span>
  </p>
</div>
<div class="latin hijo hijo_152" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_153" ontouchend="cambialengua(this)">
  <p>In illo témpore:</p>
  <p>
    Erant appropinquántes Iesu omnes publicáni et peccatóres, ut audírent illum.
    Et murmurábant pharisǽi et scribæ dicéntes: «Hic peccatóres récipit et
    mandúcat cum illis».
  </p>
  <p>Et ait ad illos parábolam istam dicens:</p>
  <p>
    «Homo quidam habébat duos fílios. Et dixit adulescéntior ex illis patri:
    “Pater, da mihi portiónem substántiæ, quæ me contíngit”. Et divísit illis
    substántiam. Et non post multos dies, congregátis ómnibus, adulescéntior
    fílius péregre proféctus est in regiónem longínquam et ibi dissipávit
    substántiam suam vivéndo luxurióse.
  </p>
  <p>
    Et postquam ómnia consummásset, facta est fames válida in regióne illa, et
    ipse cœpit egére. Et ábiit et adhǽsit uni cívium regiónis illíus, et misit
    illum in villam suam, ut pásceret porcos; et cupiébat saturári de silíquis,
    quas porci manducábant, et nemo illi dabat.
  </p>
  <p>
    In se autem revérsus dixit: “Quanti mercennárii patris mei abúndant pánibus,
    ego autem hic fame péreo. Surgam et ibo ad patrem meum et dicam illi: Pater,
    peccávi in cælum et coram te et iam non sum dignus vocári fílius tuus; fac
    me sicut unum de mercennáriis tuis”. Et surgens venit ad patrem suum.
  </p>
  <p>
    Cum autem adhuc longe esset, vidit illum pater ipsíus et misericórdia motus
    est et accúrrens cécidit supra collum eius et osculátus est illum. Dixítque
    ei fílius: “Pater, peccávi in cælum et coram te; iam non sum dignus vocári
    fílius tuus”.
  </p>
  <p>
    Dixit autem pater ad servos suos: “Cito proférte stolam primam et indúite
    illum et date ánulum in manum eius et calceaménta in pedes et addúcite
    vítulum saginátum, occídite et manducémus et epulémur, quia hic fílius meus
    mórtuus erat et revíxit, períerat et invéntus est”. Et cœpérunt epulári.
  </p>
  <p>
    Erat autem fílius eius sénior in agro et, cum veníret et appropinquáret
    dómui, audívit symphóniam et choros et vocávit unum de servis et
    interrogávit quæ hæc essent.
  </p>
  <p>
    Isque dixit illi: “Frater tuus venit, et occídit pater tuus vítulum
    saginátum, quia salvum illum recépit”. Indignátus est autem et nolébat
    introíre. Pater ergo illíus egréssus cœpit rogáre illum.
  </p>
  <p>
    At ille respóndens dixit patri suo: “Ecce tot annis sérvio tibi et numquam
    mandátum tuum prætérii, et numquam dedísti mihi hædum, ut cum amícis meis
    epulárer; sed postquam fílius tuus hic, qui devorávit substántiam tuam cum
    meretrícibus, venit, occidísti illi vítulum saginátum”.
  </p>
  <p>
    At ipse dixit illi: “Fili, tu semper mecum es, et ómnia mea tua sunt;
    epulári autem et gaudére oportébat, quia frater tuus hic mórtuus erat et
    revíxit, períerat et invéntus est”».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_154" ontouchend="cambialengua(this)">
  <span class="red">R/. </span>Laus tibi, Christe.
</div>
