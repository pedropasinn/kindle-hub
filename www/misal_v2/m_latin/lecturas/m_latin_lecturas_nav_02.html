<div class="latin hijo hijo_1" ontouchend="cambialengua(this)">
  <h2>
    Die 1 ianuarii<br />In octava Nativitatis Domini<br />SOLLEMNITAS SANCTÆ DEI
    GENETRICIS MARIÆ
  </h2>
</div>
<div class="latin hijo hijo_2" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Invocabunt nomen meum super filios Israel, et ego benedicam eis
  </p>
  <p class="Areadingfrom">
    Léctio libri Númeri<span class="alindcha">6, 22-27</span>
  </p>
  <p>
    Locutúsque est Dóminus ad Móysen dicens: «Lóquere Aaron et fíliis eius: Sic
    benedicétis fíliis Israel et dicétis eis:
  </p>
  <p>
    “Benedícat tibi Dóminus et custódiat te! Illúminet Dóminus fáciem suam super
    te et misereátur tui! Convértat Dóminus vultum suum ad te et det tibi
    pacem!”.
  </p>
  <p>Invocabúntque nomen meum super fílios Israel, et ego benedícam eis».</p>
  <p class="TheWordoftheLord">Verbum Dómini.</p>
</div>
<div class="latin hijo hijo_3" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_4" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 66, 2-3. 5. 6 et 8 (: 2a)</span>
  </p>
</div>
<div class="latin hijo hijo_5" ontouchend="cambialengua(this)">
  <span class="red">R/. </span>Deus misereátur nostri, et benedícat nobis.
</div>
<div class="latin hijo hijo_6" ontouchend="cambialengua(this)">
  Deus misereátur nostri, et benedícat nobis;<br />illúminet vultum suum super
  nos.<br />Ut cognoscátur in terra via tua,<br />in ómnibus géntibus salutáre
  tuum.
</div>
<div class="latin hijo hijo_7" ontouchend="cambialengua(this)">
  <span class="red">R/. </span>Deus misereátur nostri, et benedícat nobis.
</div>
<div class="latin hijo hijo_8" ontouchend="cambialengua(this)">
  Læténtur et exsúltent gentes,<br />quóniam iúdicas pópulos in æquitáte,<br />et
  gentes in terra dírigis.
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Deus misereátur nostri, et benedícat nobis.
</div>
<div class="latin hijo hijo_10" ontouchend="cambialengua(this)">
  Confiteántur tibi pópuli, Deus,<br />confiteántur tibi pópuli omnes.<br />Benedícat
  nos Deus,<br />et métuant eum omnes fines terræ.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Deus misereátur nostri, et benedícat nobis.
</div>
<div class="latin hijo hijo_12" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Misit Deus Filium suum, factum ex muliere</p>
  <p class="Areadingfrom">
    Léctio Epístolæ béati Pauli apóstoli ad Gálatas<span class="alindcha">4, 4-7</span>
  </p>
  <p>Fratres:</p>
  <p>
    Ubi venit plenitúdo témporis, misit Deus Fílium suum, factum ex mulíere,
    factum sub lege, ut eos, qui sub lege erant, redímeret, ut adoptiónem
    filiórum reciperémus. Quóniam autem estis fílii, misit Deus Spíritum Fílii
    sui in corda nostra clamántem: «Abba, Pater!». Itaque iam non es servus sed
    fílius; quod si fílius, et heres per Deum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_14" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Hebr 1, 1-2</span>
  </p>
  <p class="PsalmAlleluiaVerse">
    Allelúia.<br />Multifárie olim Deus locútus pátribus in prophétis,<br />in
    novíssimis his diébus locútus est nobis in Fílio.<br />Allelúia.
  </p>
</div>
<div class="latin hijo hijo_15" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Invenerunt Mariam et Ioseph et infantem. Et post dies octo, vocatum est
    nomen eius Iesus
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">2, 16-21</span>
  </p>
</div>
<div class="latin hijo hijo_16" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_17" ontouchend="cambialengua(this)">
  <p>In illo témpore:</p>
  <p>
    Venérunt pastóres festinántes usque Béthlehem, et invenérunt Maríam et
    Ioseph et infántem pósitum in præsépio.
  </p>
  <p>
    Vidéntes autem notum fecérunt verbum, quod dictum erat illis de púero hoc.
    Et omnes, qui audiérunt, miráti sunt de his, quæ dicta erant a pastóribus ad
    ipsos. María autem conservábat ómnia verba hæc cónferens in corde suo.
  </p>
  <p>
    Et revérsi sunt pastóres glorificántes et laudántes Deum in ómnibus, quæ
    audíerant et víderant, sicut dictum est ad illos.
  </p>
  <p>
    Et postquam consummáti sunt dies octo, ut circumciderétur, vocátum est nomen
    eius Iesus, quod vocátum est ab ángelo, priúsquam in útero conciperétur.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_18" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_19" ontouchend="cambialengua(this)">
  <h2>DOMINICA II POST NATIVITATEM</h2>
</div>
<div class="latin hijo hijo_20" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Sapientia Dei in populo electo inhabitavit.</p>
  <p class="Areadingfrom">
    Léctio libri Ecclesiástici<span class="alindcha">24, 1-4. 12-16</span>
  </p>
  <p class="Incipit-oneline">
    Laus sapiéntiæ. Sapiéntia laudábit ánimam suam et in Deo honorábitur et in
    médio pópuli sui gloriábitur et in ecclésia Altíssimi apériet os suum et in
    conspéctu virtútis illíus gloriábitur et in médio pópuli sui exaltábitur et
    in plenitúdine sancta admirábitur et in multitúdine electórum habébit laudem
    et inter benedíctos benedicétur.
  </p>
  <p>
    «Præcépit et dixit mihi Creátor ómnium, et, qui creávit me, quiétem dedit
    tabernáculo meo et dixit mihi: “In Iacob inhábita et in Israel hereditáre et
    in eléctis meis mitte radíces”.
  </p>
  <p>
    Ab inítio ante sǽcula creáta sum et usque ad futúrum sǽculum non désinam. Et
    in tabernáculo sancto coram ipso ministrávi, et sic in Sion firmáta sum et
    in civitáte simíliter dilécta requiévi, et in Ierúsalem potéstas mea. Et
    radicávi in pópulo honorificáto et in parte Dómini, in hereditáte illíus, et
    in plenitúdine sanctórum deténtio mea».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_21" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_22" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 147, 12-13. 14-15. 19-20 (: Io 1, 14)</span>
  </p>
</div>
<div class="latin hijo hijo_23" ontouchend="cambialengua(this)">
  <span class="red">R/. </span>Verbum caro factum est, et habitavit in nobis.<br /><span
    class="red">vel:</span>
  Allelúia.
</div>
<div class="latin hijo hijo_24" ontouchend="cambialengua(this)">
  Lauda, Ierúsalem, Dóminum;<br />colláuda Deum tuum, Sion.<br />Quóniam
  confortávit seras portárum tuárum,<br />benedíxit fíliis tuis in te.
</div>
<div class="latin hijo hijo_25" ontouchend="cambialengua(this)">
  <span class="red">R/. </span>Verbum caro factum est, et habitavit in nobis.<br /><span
    class="red">vel:</span>
  Allelúia.
</div>
<div class="latin hijo hijo_26" ontouchend="cambialengua(this)">
  Qui ponit fines tuos pacem,<br />et ádipe fruménti sátiat te.<br />Qui emíttit
  elóquium suum terræ,<br />velóciter currit verbum eius.
</div>
<div class="latin hijo hijo_27" ontouchend="cambialengua(this)">
  <span class="red">R/. </span>Verbum caro factum est, et habitavit in nobis.<br /><span
    class="red">vel:</span>
  Allelúia.
</div>
<div class="latin hijo hijo_28" ontouchend="cambialengua(this)">
  Qui annúntiat verbum suum Iacob,<br />iustítias et iudícia sua Israel.<br />Non
  fecit táliter omni natióni,<br />et iudícia sua non manifestávit eis.
</div>
<div class="latin hijo hijo_29" ontouchend="cambialengua(this)">
  <span class="red">R/. </span>Verbum caro factum est, et habitavit in nobis.<br /><span
    class="red">vel:</span>
  Allelúia.
</div>
<div class="latin hijo hijo_30" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Prædestinavit nos in adoptionem filiorum per Iesum</p>
  <p class="Areadingfrom">
    Léctio Epístolæ béati Pauli apóstoli ad Ephésios<span class="alindcha">1, 3-6. 15-18</span>
  </p>
  <p>
    Benedíctus Deus et Pater Dómini nostri Iesu Christi, qui benedíxit nos in
    omni benedictióne spiritáli in cæléstibus in Christo, sicut elégit nos in
    ipso ante mundi constitutiónem, ut essémus sancti et immaculáti in conspéctu
    eius in caritáte; qui prædestinávit nos in adoptiónem filiórum per Iesum
    Christum in ipsum, secúndum beneplácitum voluntátis suæ, in laudem glóriæ
    grátiæ suæ, in qua gratificávit nos in Dilécto.
  </p>
  <p>
    Proptérea et ego áudiens fidem vestram, quæ est in Dómino Iesu, et
    dilectiónem in omnes sanctos, non cesso grátias agens pro vobis memóriam
    fáciens in oratiónibus meis, ut Deus Dómini nostri Iesu Christi, Pater
    glóriæ, det vobis Spíritum sapiéntiæ et revelatiónis in agnitióne eius,
    illuminátos óculos cordis vestri, ut sciátis quæ sit spes vocatiónis eius,
    quæ divítiæ glóriæ hereditátis eius in sanctis.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_31" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_32" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Cf. 1 Tim 3, 16</span>
  </p>
  <p class="PsalmAlleluiaVerse">
    Allelúia.<br />Glória tibi, Christe, prædicáto in géntibus;<br />glória
    tibi, Christe, crédito in mundo.<br />Allelúia.
  </p>
</div>
<div class="latin hijo hijo_33" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Verbum caro factum est, et habitavit in nobis</p>
  <p class="Areadingfrom">
    <span class="cruzroja">✠</span>&nbsp;Initium sancti Evangélii secúndum
    Ioánnem<span class="alindcha">1, 1-18</span>
  </p>
</div>
<div class="latin hijo hijo_34" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_35" ontouchend="cambialengua(this)">
  <p>
    In princípio erat Verbum, et Verbum erat apud Deum, et Deus erat Verbum.
  </p>
  <p>
    Hoc erat in princípio apud Deum. Omnia per ipsum facta sunt, et sine ipso
    factum est nihil, quod factum est; in ipso vita erat, et vita erat lux
    hóminum, et lux in ténebris lucet, et ténebræ eam non comprehendérunt.
  </p>
  <p>
    Fuit homo missus a Deo, cui nomen erat Ioánnes; hic venit in testimónium, ut
    testimónium perhibéret de lúmine, ut omnes créderent per illum. Non erat
    ille lux, sed ut testimónium perhibéret de lúmine.
  </p>
  <p>
    Erat lux vera, quæ illúminat omnem hóminem, véniens in mundum. In mundo
    erat, et mundus per ipsum factus est, et mundus eum non cognóvit. In própria
    venit, et sui eum non recepérunt.
  </p>
  <p>
    Quotquot autem accepérunt eum, dedit eis potestátem fílios Dei fíeri, his,
    qui credunt in nómine eius, qui non ex sanguínibus neque ex voluntáte carnis
    neque ex voluntáte viri, sed ex Deo nati sunt.
  </p>
  <p>
    Et Verbum caro factum est et habitávit in nobis; et vídimus glóriam eius,
    glóriam quasi Unigéniti a Patre, plenum grátiæ et veritátis.
  </p>
  <p>
    Ioánnes testimónium pérhibet de ipso et clamat dicens: «Hic erat, quem dixi:
    Qui post me ventúrus est, ante me factus est, quia prior me erat».
  </p>
  <p>
    Et de plenitúdine eius nos omnes accépimus, et grátiam pro grátia; quia lex
    per Móysen data est, grátia et véritas per Iesum Christum facta est.
  </p>
  <p>
    Deum nemo vidit umquam; unigénitus Deus, qui est in sinum Patris, ipse
    enarrávit.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_36" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Verbum caro factum est, et habitavit in nobis</p>
  <p class="Areadingfrom">
    <span class="cruzroja">✠</span>&nbsp;Initium sancti Evangélii secúndum
    Ioánnem<span class="alindcha">1, 1-5. 9-14</span>
  </p>
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_38" ontouchend="cambialengua(this)">
  <p>
    In princípio erat Verbum, et Verbum erat apud Deum, et Deus erat Verbum.
  </p>
  <p>
    Hoc erat in princípio apud Deum. Omnia per ipsum facta sunt, et sine ipso
    factum est nihil, quod factum est; in ipso vita erat, et vita erat lux
    hóminum, et lux in ténebris lucet, et ténebræ eam non comprehendérunt.
  </p>
  <p>
    Erat lux vera, quæ illúminat omnem hóminem, véniens in mundum. In mundo
    erat, et mundus per ipsum factus est, et mundus eum non cognóvit. In própria
    venit, et sui eum non recepérunt.
  </p>
  <p>
    Quotquot autem accepérunt eum, dedit eis potestátem fílios Dei fíeri, his,
    qui credunt in nómine eius, qui non ex sanguínibus neque ex voluntáte carnis
    neque ex voluntáte viri, sed ex Deo nati sunt.
  </p>
  <p>
    Et Verbum caro factum est et habitávit in nobis; et vídimus glóriam eius,
    glóriam quasi Unigéniti a Patre, plenum grátiæ et veritátis.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_40" ontouchend="cambialengua(this)">
  <h2>IN FERIIS TEMPORIS NATIVITATIS<br />Die 2 ianuarii</h2>
  <span class="red"></span>
</div>
<div class="latin hijo hijo_41" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Quod audistis ab initio in vobis permaneat.</p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">2, 22-28</span>
  </p>
  <p class="Incipit-oneline">Caríssimi:</p>
  <p>
    Quis est mendax, nisi is qui negat quóniam Iesus est Christus? Hic est
    antichrístus, qui negat Patrem et Fílium. Omnis, qui negat Fílium, nec
    Patrem habet; qui confitétur Fílium, et Patrem habet.
  </p>
  <p>
    Vos, quod audístis ab inítio, in vobis permáneat; si in vobis permánserit,
    quod ab inítio audístis, et vos in Fílio et in Patre manébitis. Et hæc est
    repromíssio, quam ipse pollícitus est nobis: vitam ætérnam. Hæc scripsi
    vobis de eis, qui sedúcunt vos.
  </p>
  <p>
    Et vos, unctiónem, quam accepístis ab eo, manet in vobis, et non necésse
    habétis, ut áliquis dóceat vos; sed sicut únctio ipsíus docet vos de
    ómnibus, et verum est, et non est mendácium, et, sicut dócuit vos, manétis
    in eo.
  </p>
  <p>
    Et nunc, filíoli, manéte in eo, ut, cum apparúerit, habeámus fidúciam et non
    confundámur ab eo in advéntu eius.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_42" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_43" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 97, 1. 2-3ab. 3cd-4 (: 3cd)</span>
  </p>
</div>
<div class="latin hijo hijo_44" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_45" ontouchend="cambialengua(this)">
  Cantáte Dómino cánticum novum,<br />quia mirabília fecit.<br />Salvávit sibi
  déxtera eius,<br />et bráchium sanctum eius.
</div>
<div class="latin hijo hijo_46" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_47" ontouchend="cambialengua(this)">
  Notum fecit Dóminus salutáre suum,<br />in conspéctu géntium revelávit
  iustítiam suam.<br />Recordátus est misericórdiæ suæ<br />et veritátis suæ
  dómui Israel.
</div>
<div class="latin hijo hijo_48" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_49" ontouchend="cambialengua(this)">
  Vidérunt omnes términi terræ<br />salutáre Dei nostri.<br />Iubiláte Deo,
  omnis terra,<br />erúmpite, exsultáte et psállite.
</div>
<div class="latin hijo hijo_50" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_51" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Hebr 1, 1-2</span>
  </p>
  <p class="PsalmAlleluiaVerse">
    Allelúia.<br />Multifárie olim Deus locútus pátribus in prophétis,<br />in
    novíssimis his diébus locútus est nobis in Fílio.<br />Allelúia.
  </p>
</div>
<div class="latin hijo hijo_52" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Post me venturus est.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 19-28</span>
  </p>
</div>
<div class="latin hijo hijo_53" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_54" ontouchend="cambialengua(this)">
  <p class="TheWordoftheLord4">
    Hoc est testimónium Ioánnis, quando misérunt ad eum Iudæi ab Hierosólymis
    sacerdótes et Levítas, ut interrogárent eum: «Tu quis es?». Et conféssus est
    et non negávit; et conféssus est: «Non sum ego Christus».
  </p>
  <p>Et interrogavérunt eum: «Quid ergo? Elías es tu?».</p>
  <p>Et dicit: «Non sum».</p>
  <p>«Prophéta es tu?».</p>
  <p>Et respóndit: «Non».</p>
  <p>
    Dixérunt ergo ei: «Quis es? Ut respónsum demus his, qui misérunt nos. Quid
    dicis de teípso?».
  </p>
  <p>
    Ait: «Ego vox clamántis in desérto: “Dirígite viam Dómini”, sicut dixit
    Isaías prophéta».
  </p>
  <p>
    Et qui missi fúerant, erant ex pharisæis; et interrogavérunt eum et dixérunt
    ei: «Quid ergo baptízas, si tu non es Christus neque Elías neque prophéta?».
  </p>
  <p>
    Respóndit eis Ioánnes dicens: «Ego baptízo in aqua; médius vestrum stat,
    quem vos non scitis, qui post me ventúrus est, cuius ego non sum dignus, ut
    solvam eius corrígiam calceaménti».
  </p>
  <p>Hæc in Bethánia facta sunt trans Iordánem, ubi erat Ioánnes baptízans.</p>
  <p class="TheWordoftheLord">Verbum Dómini.</p>
</div>
<div class="latin hijo hijo_55" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_56" ontouchend="cambialengua(this)">
  <h2>IN FERIIS TEMPORIS NATIVITATIS<br />Die 3 ianuarii</h2>
  <span class="red"></span>
</div>
<div class="latin hijo hijo_57" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Omnis qui in eo manet non peccat.</p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">2, 29 — 3, 6</span>
  </p>
  <p class="Incipit-oneline">Caríssimi:</p>
  <p>
    Si scitis quóniam iustus est, scitóte quóniam et omnis, qui facit iustítiam,
    ex ipso natus est.
  </p>
  <p>
    Vidéte qualem caritátem dedit nobis Pater, ut fílii Dei nominémur, et sumus!
    Propter hoc mundus non cognóscit nos, quia non cognóvit eum. Caríssimi, nunc
    fílii Dei sumus, et nondum manifestátum est quid érimus; scimus quóniam, cum
    ipse apparúerit, símiles ei érimus, quóniam vidébimus eum, sícuti est.
  </p>
  <p>
    Et omnis, qui habet spem hanc in eo, puríficat se, sicut ille purus est.
    Omnis, qui facit peccátum, et iniquitátem facit, quia peccátum est
    iníquitas. Et scitis quóniam ille appáruit, ut peccáta tólleret, et peccátum
    in eo non est. Omnis, qui in eo manet, non peccat; omnis, qui peccat, non
    vidit eum nec novit eum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_58" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_59" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 97, 1. 3cd-4. 5-6 (: 3cd)</span>
  </p>
</div>
<div class="latin hijo hijo_60" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_61" ontouchend="cambialengua(this)">
  Cantáte Dómino cánticum novum,<br />quia mirabília fecit.<br />Salvávit sibi
  déxtera eius,<br />et bráchium sanctum eius.
</div>
<div class="latin hijo hijo_62" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_63" ontouchend="cambialengua(this)">
  Vidérunt omnes términi terræ<br />salutáre Dei nostri.<br />Iubiláte Deo,
  omnis terra,<br />erúmpite, exsultáte et psállite.
</div>
<div class="latin hijo hijo_64" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_65" ontouchend="cambialengua(this)">
  Psállite Dómino in cíthara,<br />in cíthara et voce psalmi;<br />in tubis
  ductílibus et voce tubæ córneæ,<br />iubiláte in conspéctu regis Dómini.
</div>
<div class="latin hijo hijo_66" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_67" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Io 1, 14a. 12a</span>
  </p>
  <p class="PsalmAlleluiaVerse">
    Allelúia.<br />Verbum caro factum est et habitávit in nobis.<br />Quotquot
    accepérunt eum, dedit eis potestátem fílios Dei fíeri.<br />Allelúia.
  </p>
</div>
<div class="latin hijo hijo_68" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Ecce agnus Dei.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 29-34</span>
  </p>
</div>
<div class="latin hijo hijo_69" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_70" ontouchend="cambialengua(this)">
  <p class="TheWordoftheLord4">In illo témpore:</p>
  <p>
    Videt Ioánnes Iesum veniéntem ad se et ait: «Ecce agnus Dei, qui tollit
    peccátum mundi. Hic est, de quo dixi: Post me venit vir, qui ante me factus
    est, quia prior me erat. Et ego nesciébam eum, sed ut manifestétur Israel,
    proptérea veni ego in aqua baptízans».
  </p>
  <p>
    Et testimónium perhíbuit Ioánnes dicens: «Vidi Spíritum descendéntem quasi
    colúmbam de cælo, et mansit super eum; et ego nesciébam eum, sed, qui misit
    me baptizáre in aqua, ille mihi dixit: “Super quem víderis Spíritum
    descendéntem et manéntem super eum, hic est qui baptízat in Spíritu Sancto”.
    Et ego vidi et testimónium perhíbui quia hic est Fílius Dei».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_71" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_72" ontouchend="cambialengua(this)">
  <h2>IN FERIIS TEMPORIS NATIVITATIS<br />Die 4 ianuarii</h2>
  <span class="red"></span>
</div>
<div class="latin hijo hijo_73" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Non potest peccare quoniam ex Deo natus est.</p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">3, 7-10</span>
  </p>
  <p class="Incipit-oneline">
    Filíoli, nemo vos sedúcat. Qui facit iustítiam, iustus est, sicut ille
    iustus est; qui facit peccátum, ex Diábolo est, quóniam a princípio Diábolus
    peccat. Propter hoc appáruit Fílius Dei, ut dissólvat ópera Diáboli.
  </p>
  <p>
    Omnis, qui natus est ex Deo, peccátum non facit, quóniam semen ipsíus in eo
    manet; et non potest peccáre, quóniam ex Deo natus est. In hoc manifésti
    sunt fílii Dei et fílii Diáboli: omnis, qui non facit iustítiam, non est ex
    Deo, et qui non díligit fratrem suum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_74" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_75" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 97, 1. 7-8. 9 (: 3cd)</span>
  </p>
</div>
<div class="latin hijo hijo_76" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_77" ontouchend="cambialengua(this)">
  Cantáte Dómino cánticum novum,<br />quia mirabília fecit.<br />Salvávit sibi
  déxtera eius,<br />et bráchium sanctum eius.
</div>
<div class="latin hijo hijo_78" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_79" ontouchend="cambialengua(this)">
  Sonet mare et plenitúdo eius,<br />orbis terrárum et qui hábitant in eo.<br />Flúmina
  plaudent manu,<br />simul montes exsultábunt.
</div>
<div class="latin hijo hijo_80" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_81" ontouchend="cambialengua(this)">
  A conspéctu Dómini, quóniam venit iudicáre terram.<br />Iudicábit orbem
  terrárum in iustítia<br />et pópulos in æquitáte.
</div>
<div class="latin hijo hijo_82" ontouchend="cambialengua(this)">
  <span class="red">R/. </span>Vidérunt omnes términi terræ salutáre Dei nostri.
</div>
<div class="latin hijo hijo_83" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Hebr 1, 1-2</span>
  </p>
  <p class="PsalmAlleluiaVerse">
    Allelúia.<br />Multifárie olim Deus locútus pátribus in prophétis,<br />in
    novíssimis his diébus locútus est nobis in Fílio.<br />Allelúia.
  </p>
</div>
<div class="latin hijo hijo_84" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Invenimus Messiam.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 35-42</span>
  </p>
</div>
<div class="latin hijo hijo_85" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_86" ontouchend="cambialengua(this)">
  <p class="TheWordoftheLord4">In illo témpore:</p>
  <p>
    Stabat Ioánnes et ex discípulis eius duo, et respíciens Iesum ambulántem
    dicit: «Ecce agnus Dei». Et audiérunt eum duo discípuli loquéntem et secúti
    sunt Iesum.
  </p>
  <p>
    Convérsus autem Iesus et videns eos sequéntes se dicit eis: «Quid
    quæritis?».
  </p>
  <p>
    Qui dixérunt ei: «Rabbi —quod dícitur interpretátum Magíster —ubi manes?».
  </p>
  <p>
    Dicit eis: «Veníte et vidébitis». Venérunt ergo et vidérunt, ubi manéret, et
    apud eum mansérunt die illo; hora erat quasi décima.
  </p>
  <p>
    Erat Andréas, frater Simónis Petri, unus ex duóbus, qui audíerant ab Ioánne
    et secúti fúerant eum. Invénit hic primum fratrem suum Simónem et dicit ei:
    «Invénimus Messíam» —quod est interpretátum Christus —; addúxit eum ad
    Iesum.
  </p>
  <p>
    Intúitus eum Iesus dixit: «Tu es Simon fílius Ioánnis; tu vocáberis Cephas»
    —quod interpretátur Petrus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_87" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_88" ontouchend="cambialengua(this)">
  <h2>IN FERIIS TEMPORIS NATIVITATIS<br />Die 5 ianuarii</h2>
  <span class="red"></span>
</div>
<div class="latin hijo hijo_89" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Transivimus de morte in vitam, quoniam diligimus fratres.
  </p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">3, 11-21</span>
  </p>
  <p class="Incipit-oneline">Caríssimi:</p>
  <p>
    Hæc est annuntiátio, quam audístis ab inítio, ut diligámus altérutrum. Non
    sicut Cain: ex Malígno erat et occídit fratrem suum. Et propter quid occídit
    eum? Quóniam ópera eius malígna erant, fratris autem eius iusta.
  </p>
  <p>
    Nolíte mirári, fratres, si odit vos mundus. Nos scimus quóniam transívimus
    de morte in vitam, quóniam dilígimus fratres; qui non díligit, manet in
    morte. Omnis, qui odit fratrem suum, homicída est, et scitis quóniam omnis
    homicída non habet vitam ætérnam in semetípso manéntem.
  </p>
  <p>
    In hoc nóvimus caritátem, quóniam ille pro nobis ánimam suam pósuit; et nos
    debémus pro frátribus ánimas pónere.
  </p>
  <p>
    Qui habúerit substántiam mundi et víderit fratrem suum necésse habére et
    cláuserit víscera sua ab eo, quómodo cáritas Dei manet in eo?
  </p>
  <p>
    Filíoli, non diligámus verbo nec lingua sed in ópere et veritáte. In hoc
    cognoscémus quóniam ex veritáte sumus, et in conspéctu eius placábimus corda
    nostra, quóniam si reprehénderit nos cor, maior est Deus corde nostro et
    cognóscit ómnia. Caríssimi, si cor nostrum non reprehénderit nos, fidúciam
    habémus ad Deum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_90" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_91" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 99, 2. 3. 4. 5 (: 2a)</span>
  </p>
</div>
<div class="latin hijo hijo_92" ontouchend="cambialengua(this)">
  <span class="red">R/. </span>Iubiláte Dómino, omnis terra.
</div>
<div class="latin hijo hijo_93" ontouchend="cambialengua(this)">
  Iubiláte Dómino, omnis terra,<br />servíte Dómino in lætítia;<br />introíte in
  conspéctu eius in exsultatióne.
</div>
<div class="latin hijo hijo_94" ontouchend="cambialengua(this)">
  <span class="red">R/. </span>Iubiláte Dómino, omnis terra.
</div>
<div class="latin hijo hijo_95" ontouchend="cambialengua(this)">
  Scitóte quóniam Dóminus ipse est Deus;<br />ipse fecit nos, et ipsíus
  sumus,<br />pópulus eius et oves páscuæ eius.
</div>
<div class="latin hijo hijo_96" ontouchend="cambialengua(this)">
  <span class="red">R/. </span>Iubiláte Dómino, omnis terra.
</div>
<div class="latin hijo hijo_97" ontouchend="cambialengua(this)">
  Introíte portas eius in confessióne,<br />átria eius in hymnis,<br />confitémini
  illi, benedícite nómini eius.
</div>
<div class="latin hijo hijo_98" ontouchend="cambialengua(this)">
  <span class="red">R/. </span>Iubiláte Dómino, omnis terra.
</div>
<div class="latin hijo hijo_99" ontouchend="cambialengua(this)">
  Quóniam suávis est Dóminus;<br />in ætérnum misericórdia eius,<br />et usque
  in generatiónem et generatiónem véritas eius.
</div>
<div class="latin hijo hijo_100" ontouchend="cambialengua(this)">
  <span class="red">R/. </span>Iubiláte Dómino, omnis terra.
</div>
<div class="latin hijo hijo_101" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Dies sanctificátus illúxit nobis:<br />veníte, gentes, et
    adoráte Dóminum:<br />quia hódie descéndit lux magna super terram.<br />Allelúia.
  </p>
</div>
<div class="latin hijo hijo_102" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Tu es Filius Dei, tu rex es Israel.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 43-51</span>
  </p>
</div>
<div class="latin hijo hijo_103" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_104" ontouchend="cambialengua(this)">
  <p class="TheWordoftheLord4">In illo témpore:</p>
  <p>
    Vóluit Iesus exíre in Galilæam et invénit Philíppum. Et dicit ei Iesus:
    «Séquere me». Erat autem Philíppus a Bethsáida, civitáte Andréæ et Petri.
  </p>
  <p>
    Invénit Philíppus Nathánael et dicit ei: «Quem scripsit Móyses in Lege et
    Prophétæ invénimus, Iesum fílium Ioseph a Názareth».
  </p>
  <p>Et dixit ei Nathánael: «A Názareth potest áliquid boni esse?».</p>
  <p>Dicit ei Philíppus: «Veni et vide».</p>
  <p>
    Vidit Iesus Nathánael veniéntem ad se et dicit de eo: «Ecce vere Israelíta,
    in quo dolus non est».
  </p>
  <p>Dicit ei Nathánael: «Unde me nosti?».</p>
  <p>
    Respóndit Iesus et dixit ei: «Priúsquam te Philíppus vocáret, cum esses sub
    ficu, vidi te».
  </p>
  <p>Respóndit ei Nathánael: «Rabbi, tu es Fílius Dei, tu rex es Israel!».</p>
  <p>
    Respóndit Iesus et dixit ei: «Quia dixi tibi: Vidi te sub ficu, credis?
    Maióra his vidébis».
  </p>
  <p>
    Et dicit ei: «Amen, amen dico vobis: Vidébitis cælum apértum et ángelos Dei
    ascendéntes et descendéntes supra Fílium hóminis».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_105" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_106" ontouchend="cambialengua(this)">
  <h2>Die 6 ianuarii<br />IN EPIPHANIA DOMINI</h2>
  <h3>Sollemnitas<br />Ad Missam in Die</h3>
</div>
<div class="latin hijo hijo_107" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Gloria Domini super te orta est</p>
  <p class="Areadingfrom">
    Léctio libri Isaíæ prophétæ<span class="alindcha">60, 1-6</span>
  </p>
  <p>
    Surge, illumináre, Ierúsalem, quia venit lumen tuum, et glória Dómini super
    te orta est. Quia ecce ténebræ opérient terram et calígo pópulos; super te
    autem oriétur Dóminus, et glória eius in te vidébitur.
  </p>
  <p>
    Et ambulábunt gentes in lúmine tuo, et reges in splendóre ortus tui. Leva in
    circúitu óculos tuos et vide: omnes isti congregáti sunt, venérunt tibi;
    fílii tui de longe véniunt, et fíliæ tuæ in ulnis gestántur.
  </p>
  <p>
    Tunc vidébis et illumináberis, et palpitábit et dilatábitur cor tuum, quia
    cónfluet ad te multitúdo maris, fortitúdo géntium véniet tibi; inundátio
    camelórum opériet te, dromedárii Mádian et Epha; omnes de Saba vénient,
    aurum et tus deferéntes et laudem Dómini annuntiántes.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_108" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_109" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 71, 1-2. 7-8. 10-11. 12-13 (: cf. 11)</span>
  </p>
</div>
<div class="latin hijo hijo_110" ontouchend="cambialengua(this)">
  <span class="red">R/. </span>Adorábunt te, Dómine, omnes gentes terræ.
</div>
<div class="latin hijo hijo_111" ontouchend="cambialengua(this)">
  Deus, iudícium tuum regi da,<br />et iustítiam tuam fílio regis;<br />iúdicet
  pópulum tuum in iustítia,<br />et páuperes tuos in iudício.
</div>
<div class="latin hijo hijo_112" ontouchend="cambialengua(this)">
  <span class="red">R/. </span>Adorábunt te, Dómine, omnes gentes terræ.
</div>
<div class="latin hijo hijo_113" ontouchend="cambialengua(this)">
  Florébit in diébus eius iustítia et abundántia pacis,<br />donec auferátur
  luna.<br />Et dominábitur a mari usque ad mare,<br />et a Flúmine usque ad
  términos orbis terrárum.
</div>
<div class="latin hijo hijo_114" ontouchend="cambialengua(this)">
  <span class="red">R/. </span>Adorábunt te, Dómine, omnes gentes terræ.
</div>
<div class="latin hijo hijo_115" ontouchend="cambialengua(this)">
  Reges Tharsis et ínsulæ múnera ófferent,<br />reges Arabum et Saba dona
  addúcent.<br />Et adorábunt eum omnes reges,<br />omnes gentes sérvient ei.
</div>
<div class="latin hijo hijo_116" ontouchend="cambialengua(this)">
  <span class="red">R/. </span>Adorábunt te, Dómine, omnes gentes terræ.
</div>
<div class="latin hijo hijo_117" ontouchend="cambialengua(this)">
  Quia liberábit ínopem clamántem,<br />et páuperem, cui non erat adiútor.<br />Parcet
  páuperi et ínopi,<br />et ánimas páuperum salvas fáciet.
</div>
<div class="latin hijo hijo_118" ontouchend="cambialengua(this)">
  <span class="red">R/. </span>Adorábunt te, Dómine, omnes gentes terræ.
</div>
<div class="latin hijo hijo_119" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">Nunc revelatum est gentes esse coheredes promissionis</p>
  <p class="Areadingfrom">
    Léctio Epístolæ béati Pauli apóstoli ad Ephésios<span class="alindcha">3, 2-3a. 5-6</span>
  </p>
  <p>Fratres:</p>
  <p>
    Audístis dispensatiónem grátiæ Dei, quæ data est mihi pro vobis, quóniam
    secúndum revelatiónem notum mihi factum est mystérium quod áliis
    generatiónibus non innótuit fíliis hóminum, sícuti nunc revelátum est
    sanctis apóstolis eius et prophétis in Spíritu, esse gentes coherédes et
    concorporáles et compartícipes promissiónis in Christo Iesu per Evangélium.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_120" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_121" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Mt 2, 2</span>
  </p>
  <p class="PsalmAlleluiaVerse">
    Allelúia.<br />Vídimus stellam eius in oriénte<br />et vénimus adoráre
    Dóminum.<br />Allelúia.
  </p>
</div>
<div class="latin hijo hijo_122" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Venimus ab oriente adorare regem</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">2, 1-12</span>
  </p>
</div>
<div class="latin hijo hijo_123" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_124" ontouchend="cambialengua(this)">
  <p>
    Cum natus esset Iesus in Béthlehem Iudǽæ in diébus Heródis regis, ecce Magi
    ab oriénte venérunt Hierosólymam dicéntes: «Ubi est, qui natus est, rex
    Iudæórum? Vídimus enim stellam eius in oriénte et vénimus adoráre eum».
  </p>
  <p>
    Audiens autem Heródes rex turbátus est et omnis Hierosólyma cum illo; et
    cóngregans omnes príncipes sacerdótum et scribas pópuli, sciscitabátur ab
    eis ubi Christus nascerétur.
  </p>
  <p>
    At illi dixérunt ei: «In Béthlehem Iudǽæ. Sic enim scriptum est per
    prophétam: “Et tu, Béthlehem terra Iudæ, nequáquam mínima es in princípibus
    Iudæ; ex te enim éxiet dux, qui reget pópulum meum Israel”».
  </p>
  <p>
    Tunc Heródes, clam vocátis Magis, diligénter dídicit ab eis tempus stellæ,
    quæ appáruit eis; et mittens illos in Béthlehem dixit: «Ite et interrogáte
    diligénter de púero; et cum invenéritis, renuntiáte mihi, ut et ego véniens
    adórem eum». Qui cum audíssent regem, abiérunt.
  </p>
  <p>
    Et ecce stella, quam víderant in oriénte, antecedébat eos, usque dum véniens
    staret supra, ubi erat puer. Vidéntes autem stellam gavísi sunt gáudio magno
    valde. Et intrántes domum vidérunt púerum cum María matre eius, et
    procidéntes adoravérunt eum; et apértis thesáuris suis, obtulérunt ei
    múnera, aurum et tus et myrrham.
  </p>
  <p>
    Et respónso accépto in somnis, ne redírent ad Heródem, per áliam viam
    revérsi sunt in regiónem suam.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_125" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_126" ontouchend="cambialengua(this)">
  <h2>IN FERIIS TEMPORIS NATIVITATIS<br />Die 6 ianuarii</h2>
  <span class="red">In regionibus ubi Epiphania celebratur dominica diebus 7 vel&nbsp;8
    ianuarii occurrente.</span>
</div>
<div class="latin hijo hijo_127" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Spiritus et aqua et sanguis.</p>
  <p class="Areadingfrom">
    Léctio Epístolæ primæ beáti Ioánnis apóstoli<span class="alindcha">5, 5-13</span>
  </p>
  <p class="Incipit-oneline">Caríssimi:</p>
  <p>
    Quis est qui vincit mundum, nisi qui credit quóniam Iesus est Fílius Dei?
  </p>
  <p>
    Hic est, qui venit per aquam et sánguinem, Iesus Christus; non in aqua solum
    sed in aqua et in sánguine. Et Spíritus est, qui testificátur, quóniam
    Spíritus est véritas. Quia tres sunt, qui testificántur: Spíritus et aqua et
    sanguis; et hi tres in unum sunt.
  </p>
  <p>
    Si testimónium hóminum accípimus, testimónium Dei maius est, quóniam hoc est
    testimónium Dei, quia testificátus est de Fílio suo. Qui credit in Fílium
    Dei, habet testimónium in se. Qui non credit Deo, mendácem facit eum,
    quóniam non crédidit in testimónium, quod testificátus est Deus de Fílio
    suo.
  </p>
  <p>
    Et hoc est testimónium, quóniam vitam ætérnam dedit nobis Deus, et hæc vita
    in Fílio eius est. Qui habet Fílium, habet vitam; qui non habet Fílium Dei,
    vitam non habet.
  </p>
  <p>
    Hæc scripsi vobis, ut sciátis quóniam vitam habétis ætérnam, qui créditis in
    nomen Fílii Dei.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_128" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_129" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 147, 12-13. 14-15. 19-20 (: 12a)</span>
  </p>
</div>
<div class="latin hijo hijo_130" ontouchend="cambialengua(this)">
  <span class="red">R/. </span>Lauda Ierúsalem, Dóminum.<br /><span class="red">vel: </span>Allelúia.
</div>
<div class="latin hijo hijo_131" ontouchend="cambialengua(this)">
  Lauda, Ierúsalem, Dóminum;<br />colláuda Deum tuum, Sion.<br />Quóniam
  confortávit seras portárum tuárum,<br />benedíxit fíliis tuis in te.
</div>
<div class="latin hijo hijo_132" ontouchend="cambialengua(this)">
  <span class="red">R/. </span>Lauda Ierúsalem, Dóminum.<br /><span class="red">vel: </span>Allelúia.
</div>
<div class="latin hijo hijo_133" ontouchend="cambialengua(this)">
  Qui ponit fines tuos pacem,<br />et ádipe fruménti sátiat te.<br />Qui emíttit
  elóquium suum terræ,<br />velóciter currit verbum eius.
</div>
<div class="latin hijo hijo_134" ontouchend="cambialengua(this)">
  <span class="red">R/. </span>Lauda Ierúsalem, Dóminum.<br /><span class="red">vel: </span>Allelúia.
</div>
<div class="latin hijo hijo_135" ontouchend="cambialengua(this)">
  Qui annúntiat verbum suum Iacob,<br />iustítias et iudícia sua Israel.<br />Non
  fecit táliter omni natióni,<br />et iudícia sua non manifestávit eis.
</div>
<div class="latin hijo hijo_136" ontouchend="cambialengua(this)">
  <span class="red">R/. </span>Lauda Ierúsalem, Dóminum.<br /><span class="red">vel: </span>Allelúia.
</div>
<div class="latin hijo hijo_137" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Cf. Mc 9, 7</span>
  </p>
  <p class="PsalmAlleluiaVerse">
    Allelúia.<br />Cæli apérti sunt et vox Patris intónuit:<br />«Hic est Fílius
    meus diléctus: audíte illum».<br />Allelúia.
  </p>
</div>
<div class="latin hijo hijo_138" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Tu es Filius meus dilectus; in te complacui.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Marcum<span class="alindcha">1, 7-11</span>
  </p>
</div>
<div class="latin hijo hijo_139" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_140" ontouchend="cambialengua(this)">
  <p class="TheWordoftheLord4">In illo témpore:</p>
  <p>
    Prædicábat Ioánnes dicens: «Venit fórtior me post me, cuius non sum dignus
    procúmbens sólvere corrígiam calceamentórum eius. Ego baptizávi vos aqua;
    ille vero baptizábit vos in Spíritu Sancto».
  </p>
  <p>
    Et factum est in diébus illis, venit Iesus a Názareth Galilǽæ et baptizátus
    est in Iordáne ab Ioánne. Et statim ascéndens de aqua vidit apértos cælos et
    Spíritum tamquam colúmbam descendéntem in ipsum; et vox facta est de cælis:
    «Tu es Fílius meus diléctus; in te complácui».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_141" ontouchend="cambialengua(this)">
  <p class="ReadingGospelTitle">vel</p>
  <p class="Summary">Genealogia Iesu Christi, filii Adam, filii Dei.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">3, 23-38</span>
  </p>
</div>
<div class="latin hijo hijo_142" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_143" ontouchend="cambialengua(this)">
  <p>
    In illo témpore, Iesus erat incípiens quasi annórum trigínta, ut putabátur,
    fílius Ioseph, qui fuit Heli, qui fuit Matthat, qui fuit Levi, qui fuit
    Melchi, qui fuit Iannæ, qui fuit Ioseph, qui fuit Matthathíæ, qui fuit Amos,
    qui fuit Nahum, qui fuit Esli, qui fuit Naggæ, qui fuit Maath, qui fuit
    Matthathíæ, qui fuit Sémei, qui fuit Iosech, qui fuit Ioda, qui fuit Ioánna,
    qui fuit Resa, qui fuit Zoróbabel, qui fuit Saláthiel, qui fuit Neri, qui
    fuit Melchi, qui fuit Addi, qui fuit Cosam, qui fuit Elmádam, qui fuit Her,
    qui fuit Iesu, qui fuit Eliézer, qui fuit Iorim, qui fuit Matthat, qui fuit
    Levi, qui fuit Símeon, qui fuit Iudæ, qui fuit Ioseph, qui fuit Iona, qui
    fuit Elíachim, qui fuit Mélea, qui fuit Menna, qui fuit Matthátha, qui fuit
    Nathan, qui fuit David, qui fuit Iesse, qui fuit Obed, qui fuit Booz, qui
    fuit Salmon, qui fuit Naásson, qui fuit Amínadab, qui fuit Admin, qui fuit
    Arni, qui fuit Esrom, qui fuit Phares, qui fuit Iudæ, qui fuit Iacob, qui
    fuit Isaac, qui fuit Abrahæ, qui fuit Thare, qui fuit Nachor, qui fuit
    Seruch, qui fuit Rágau, qui fuit Phaleg, qui fuit Heber, qui fuit Sala, qui
    fuit Cáinan, qui fuit Arpháxad, qui fuit Sem, qui fuit Noe, qui fuit Lamech,
    qui fuit Mathusála, qui fuit Henoch, qui fuit Iared, qui fuit Maláleel, qui
    fuit Cáinan, qui fuit Enos, qui fuit Seth, qui fuit Adam, qui fuit Dei.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_144" ontouchend="cambialengua(this)">
  <p class="ReadingGospelTitle">vel&nbsp;brevior</p>
  <p class="Summary">Genealogia Iesu Christi, filii Adam, filii Dei.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">3, 23. 31-34. 36. 38</span>
  </p>
</div>
<div class="latin hijo hijo_145" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_146" ontouchend="cambialengua(this)">
  <p>
    Et ipse Iesus erat incípiens quasi annórum trigínta, ut putabátur, fílius
    Ioseph, qui fuit Heli, qui fuit Mélea, qui fuit Menna, qui fuit Matthátha,
    qui fuit Nathan, qui fuit David, qui fuit Iesse, qui fuit Obed, qui fuit
    Booz, qui fuit Salmon, qui fuit Naásson, qui fuit Amínadab, qui fuit Admin,
    qui fuit Arni, qui fuit Esrom, qui fuit Phares, qui fuit Iudæ, qui fuit
    Iacob, qui fuit Isaac, qui fuit Abrahæ, qui fuit Thare, qui fuit Nachor, qui
    fuit Cáinan, qui fuit Arpháxad, qui fuit Sem, qui fuit Noe, qui fuit Lamech,
    qui fuit Enos, qui fuit Seth, qui fuit Adam, qui fuit Dei.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_147" ontouchend="cambialengua(this)">
  <span class="red">R/. </span>Laus tibi, Christe.
</div>
