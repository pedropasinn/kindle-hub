<div class="latin hijo hijo_1" ontouchend="cambialengua(this)">
  <h2>Die 3 septembris<br />S. Gregorii Magni, papæ et Ecclesiæ doctoris</h2>
  <h3>Memoria</h3>
</div>
<div class="latin hijo hijo_4" ontouchend="cambialengua(this)">
  <h2>Die 8 septembris<br />IN NATIVITATE BEATÆ MARIÆ VIRGINIS</h2>
  <h3>Festum</h3>
</div>
<div class="latin hijo hijo_5" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Tempus in quo parturiens pariet.</p>
  <p class="Areadingfrom">
    Léctio libri Michææ prophétæ<span class="alindcha">5, 1-4a</span>
  </p>
  <p>Hæc dicit Dóminus:</p>
  <p>
    Sed tu, Béthlehem Ephratha, párvulus in mílibus Iudæ, ex te mihi egrediétur,
    qui sit dominátor in Israel; et egréssus eius a tempóribus antíquis, a
    diébus æternitátis. Propter hoc dabit eos usque ad tempus, in quo partúriens
    páriet; et relíquiæ fratrum eius converténtur ad fílios Israel. Et stabit et
    pascet in fortitúdine Dómini, in sublimitáte nóminis Dómini Dei sui; et
    habitábunt secúre, quia nunc magnus erit usque ad términos terræ, et erit
    iste pax.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_6" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Quos Deus præscivit et prædestinavit.</p>
  <p class="Areadingfrom">
    Léctio Epístolæ beáti Pauli apóstoli ad Romános<span class="alindcha">8,
      28-30</span>
  </p>
  <p>Fratres:</p>
  <p>
    Scimus quóniam diligéntibus Deum ómnia cooperántur in bonum, his, qui
    secúndum propósitum vocáti sunt.
  </p>
  <p>
    Nam, quos præscívit, et prædestinávit confórmes fíeri imáginis Fílii eius,
    ut sit ipse primogénitus in multis frátribus; quos autem prædestinávit, hos
    et vocávit; et quos vocávit, hos et iustificávit; quos autem iustificávit,
    illos et glorificávit.
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_7" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_8" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 12, 6ab. 6c (: Is 61,
      10)</span>
  </p>
</div>
<div class="latin hijo hijo_9" ontouchend="cambialengua(this)">
  <span class="red">R/. </span>Gaudens gaudébo in Dómino.
</div>
<div class="latin hijo hijo_10" ontouchend="cambialengua(this)">
  Ego autem in misericórdia tua sperávi.<br />Exsultábit cor meum in salutári
  tuo.
</div>
<div class="latin hijo hijo_11" ontouchend="cambialengua(this)">
  <span class="red">R/. </span>Gaudens gaudébo in Dómino.
</div>
<div class="latin hijo hijo_12" ontouchend="cambialengua(this)">
  Cantábo Dómino qui bona tríbuit mihi.
</div>
<div class="latin hijo hijo_13" ontouchend="cambialengua(this)">
  <span class="red">R/. </span>Gaudens gaudébo in Dómino.
</div>
<div class="latin hijo hijo_14" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Felix es, sacra Virgo María, et omni laude
    digníssima;<br />quia
    ex te ortus est sol iustitiæ, Christus Deus noster.<br />Allelúia.
  </p>
</div>
<div class="latin hijo hijo_15" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Quod in ea natum est, de Spiritu Sancto est.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">1, 1-16. 18-23</span>
  </p>
</div>
<div class="latin hijo hijo_16" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_17" ontouchend="cambialengua(this)">
  <p>Liber generatiónis Iesu Christi fílii David fílii Abraham.</p>
  <p>
    Abraham génuit Isaac, Isaac autem génuit Iacob, Iacob autem génuit Iudam et
    fratres eius, Iudas autem génuit Phares et Zara de Thamar, Phares autem
    génuit Esrom, Esrom autem génuit Aram, Aram autem génuit Amínadab, Amínadab
    autem génuit Naásson, Naásson autem génuit Salmon, Salmon autem génuit Booz
    de Rahab, Booz autem génuit Obed ex Ruth, Obed autem génuit Iesse, Iesse
    autem génuit David regem.
  </p>
  <p>
    David autem génuit Salomónem ex ea, quæ fuit Uríæ, Sálomon autem génuit
    Róboam, Róboam autem génuit Abíam, Abía autem génuit Asa, Asa autem génuit
    Iósaphat, Iósaphat autem génuit Ioram, Ioram autem génuit Ozíam, Ozías autem
    génuit Ióatham, Ióatham autem génuit Achaz, Achaz autem génuit Ezechíam,
    Ezechías autem génuit Manássen, Manásses autem génuit Amon, Amon autem
    génuit Iosíam, Iosías autem génuit Iechoníam et fratres eius in
    transmigratióne Babylónis.
  </p>
  <p>
    Et post transmigratiónem Babylónis Iechonías génuit Saláthiel, Saláthiel
    autem génuit Zoróbabel, Zoróbabel autem génuit Abiud, Abiud autem génuit
    Elíachim, Elíachim autem génuit Azor, Azor autem génuit Sadoc, Sadoc autem
    génuit Achim, Achim autem génuit Eliud, Eliud autem génuit Eleázar, Eleázar
    autem génuit Matthan, Matthan autem génuit Iacob, Iacob autem génuit Ioseph
    virum Maríæ, de qua natus est Iesus, qui vocátur Christus.
  </p>
  <p>
    Iesu Christi autem generátio sic erat. Cum esset desponsáta mater eius María
    Ioseph, ántequam convenírent invénta est in útero habens de Spíritu Sancto.
    Ioseph autem vir eius, cum esset iustus et nollet eam tradúcere, vóluit
    occúlte dimíttere eam.
  </p>
  <p>
    Hæc autem eo cogitánte, ecce ángelus Dómini in somnis appáruit ei dicens:
    «Ioseph fili David, noli timére accípere Maríam cóniugem tuam. Quod enim in
    ea natum est, de Spíritu Sancto est; páriet autem fílium, et vocábis nomen
    eius Iesum: ipse enim salvum fáciet pópulum suum a peccátis eórum».
  </p>
  <p>
    Hoc autem totum factum est, ut adimplerétur id, quod dictum est a Dómino per
    prophétam dicéntem: «Ecce, virgo in útero habébit et páriet fílium, et
    vocábunt nomen eius Emmánuel», quod est interpretátum Nobíscum Deus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_18" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Quod in ea natum est, de Spiritu Sancto est.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">1, 18-23</span>
  </p>
</div>
<div class="latin hijo hijo_19" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_20" ontouchend="cambialengua(this)">
  <p>
    Iesu Christi generátio sic erat. Cum esset desponsáta mater eius María
    Ioseph, ántequam convenírent invénta est in útero habens de Spíritu Sancto.
    Ioseph autem vir eius, cum esset iustus et nollet eam tradúcere, vóluit
    occúlte dimíttere eam.
  </p>
  <p>
    Hæc autem eo cogitánte, ecce ángelus Dómini in somnis appáruit ei dicens:
    «Ioseph fili David, noli timére accípere Maríam cóniugem tuam. Quod enim in
    ea natum est, de Spíritu Sancto est; páriet autem fílium, et vocábis nomen
    eius Iesum: ipse enim salvum fáciet pópulum suum a peccátis eórum».
  </p>
  <p>
    Hoc autem totum factum est, ut adimplerétur id, quod dictum est a Dómino per
    prophétam dicéntem: «Ecce, virgo in útero habébit et páriet fílium, et
    vocábunt nomen eius Emmánuel», quod est interpretátum Nobíscum Deus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_21" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_22" ontouchend="cambialengua(this)">
  <h2>Die 9 septembris<br />S. Petri Claver, presbyteri</h2>
</div>
<div class="latin hijo hijo_25" ontouchend="cambialengua(this)">
  <h2>Die 12 septembris<br />Sanctissimi Nominis Maríæ</h2>
</div>
<div class="latin hijo hijo_28" ontouchend="cambialengua(this)">
  <h2>
    Die 13 septembris<br />S. Ioannis Chrysostomi, episcopi et Ecclesiæ doctoris
  </h2>
  <h3>Memoria</h3>
</div>
<div class="latin hijo hijo_30" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Semen est verbum Dei, sator autem Christus;<br />omnis qui
    ínvenit eum, manébit in ætérnum.<br />Allelúia.
  </p>
</div>
<div class="latin hijo hijo_31" ontouchend="cambialengua(this)">
  <h2>Die 14 septembris<br />IN EXALTATIONE SANCTÆ CRUCIS</h2>
  <h3>Festum</h3>
</div>
<div class="latin hijo hijo_32" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Quem cum percusi aspicerent sanabantur.</p>
  <p class="Areadingfrom">
    Léctio libri Númeri<span class="alindcha">21, 4b-9</span>
  </p>
  <p>In diébus illis:</p>
  <p>Tædére cœpit pópulum itíneris.</p>
  <p>
    Locutúsque contra Deum et Móysen ait: «Cur eduxísti nos de Ægýpto, ut
    morerémur in solitúdine? Deest panis, non sunt aquæ; ánima nostra iam
    náuseat super cibo isto levíssimo».
  </p>
  <p>
    Quam ob rem misit Dóminus in pópulum ignítos serpéntes, qui mordébant
    pópulum, et mórtuus est pópulus multus ex Israel. Et venérunt ad Móysen
    atque dixérunt: «Peccávimus, quia locúti sumus contra Dóminum et te; ora, ut
    tollat a nobis serpéntes». Oravítque Móyses pro pópulo.
  </p>
  <p>
    Et locútus est Dóminus ad eum: «Fac serpéntem ignítum et pone eum pro signo:
    qui percússus aspéxerit eum, vivet». Fecit ergo Móyses serpéntem æneum et
    pósuit eum pro signo; quem cum percússi aspícerent, sanabántur.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_33" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_34" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 77, 1-2. 34-35. 36-37. 38 (:
      cf. 7c)</span>
  </p>
</div>
<div class="latin hijo hijo_35" ontouchend="cambialengua(this)">
  <span class="red">R/. </span>Ne obliviscámini óperum Dómini!
</div>
<div class="latin hijo hijo_36" ontouchend="cambialengua(this)">
  Atténdite, pópule meus, doctrínam meam;<br />inclináte aurem vestram in verba
  oris mei.<br />Apériam in parábolis os meum,<br />éloquar arcána ætátis
  antíquæ.
</div>
<div class="latin hijo hijo_37" ontouchend="cambialengua(this)">
  <span class="red">R/. </span>Ne obliviscámini óperum Dómini!
</div>
<div class="latin hijo hijo_38" ontouchend="cambialengua(this)">
  Cum occíderet eos, quærébant eum,<br />et convérsi veniébant dilúculo ad
  eum;<br />et rememoráti sunt, quia Deus adiútor est eórum,<br />et Deus
  Excélsus redémptor eórum est.
</div>
<div class="latin hijo hijo_39" ontouchend="cambialengua(this)">
  <span class="red">R/. </span>Ne obliviscámini óperum Dómini!
</div>
<div class="latin hijo hijo_40" ontouchend="cambialengua(this)">
  Et suasérunt ei in ore suo,<br />et lingua sua mentíti sunt ei;<br />cor autem
  eórum non erat rectum cum eo,<br />nec fidéles erant in testaménto eius.
</div>
<div class="latin hijo hijo_41" ontouchend="cambialengua(this)">
  <span class="red">R/. </span>Ne obliviscámini óperum Dómini!
</div>
<div class="latin hijo hijo_42" ontouchend="cambialengua(this)">
  Ipse autem est miséricors,<br />et propitiátur iniquitáti, et non
  dispérdit.<br />Sæpe avértit iram suam,<br />et non accéndit omnem furórem
  suum.
</div>
<div class="latin hijo hijo_43" ontouchend="cambialengua(this)">
  <span class="red">R/. </span>Ne obliviscámini óperum Dómini!
</div>
<div class="latin hijo hijo_44" ontouchend="cambialengua(this)">
  <p class="ReadingGospelTitle">Lectio secunda</p>
  <p class="Summary">
    Humiliavit semetipsum: propter quod et Deus illum exaltavit.
  </p>
  <p class="Areadingfrom">
    Léctio Epístolæ beáti Pauli apóstoli ad Philippénses<span
      class="alindcha">2, 6-11</span>
  </p>
  <p>
    Christus Iesus, cum in forma Dei esset, non rapínam arbitrátus est esse se
    æquálem Deo, sed semetípsum exinanívit formam servi accípiens, in
    similitúdinem hóminum factus; et hábitu invéntus ut homo, humiliávit
    semetípsum factus obœdiens usque ad mortem, mortem autem crucis.
  </p>
  <p>
    Propter quod et Deus illum exaltávit et donávit illi nomen, quod est super
    omne nomen, ut in nómine Iesu omne genu flectátur cæléstium et terréstrium
    et infernórum, et omnis lingua confiteátur «Dóminus Iesus Christus!», in
    glóriam Dei Patris.
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_45" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_46" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Adorámus te, Christe, et benedícimus tibi:<br />quia per
    Crucem tuam redemísti mundum.<br />Allelúia.
  </p>
</div>
<div class="latin hijo hijo_47" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Exaltari oportet Filium hominis.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">3, 13-17</span>
  </p>
</div>
<div class="latin hijo hijo_48" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_49" ontouchend="cambialengua(this)">
  <p>In illo témpore: Dixit Iesus Nicodémo:</p>
  <p>
    Nemo ascéndit in cælum, nisi qui descéndit de cælo, Fílius hóminis. Et sicut
    Móyses exaltávit serpéntem in desérto, ita exaltári opórtet Fílium hóminis,
    ut omnis, qui credit, in ipso hábeat vitam ætérnam».
  </p>
  <p>
    Sic enim diléxit Deus mundum, ut Fílium suum unigénitum daret, ut omnis, qui
    credit in eum, non péreat, sed hábeat vitam ætérnam. Non enim misit Deus
    Fílium in mundum, ut iúdicet mundum, sed ut salvétur mundus per ipsum.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_50" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_51" ontouchend="cambialengua(this)">
  <h2>Die 15 septembris<br />Beatæ Maríæ Virginis Perdolentis</h2>
  <h3>Memoria</h3>
</div>
<div class="latin hijo hijo_52" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Didicit obœdientiam et factus est auctor salutis æternæ.
  </p>
  <p class="Areadingfrom">
    Léctio Epístolæ ad Hebræos<span class="alindcha">5, 7-9</span>
  </p>
  <p>
    Christus in diébus carnis suæ, preces supplicationésque ad eum, qui possit
    salvum illum a morte fácere, cum clamóre válido et lácrimis ófferens et
    exaudítus pro sua reveréntia, et quidem cum esset Fílius, dídicit ex his,
    quæ passus est, obœdiéntiam; et, consummátus, factus est ómnibus
    obœdiéntibus sibi auctor salútis ætérnæ.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_53" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_54" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 30, 2-3ab. 3cd-4. 5-6. 15-16.
      20 (: 17b)</span>
  </p>
</div>
<div class="latin hijo hijo_55" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_56" ontouchend="cambialengua(this)">
  In te, Dómine, sperávi, non confúndar in ætérnum;<br />in iustítia tua líbera
  me.<br />Inclína ad me aurem tuam,<br />accélera, ut éruas me.
</div>
<div class="latin hijo hijo_57" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_58" ontouchend="cambialengua(this)">
  Esto mihi in rupem præsídii,<br />et in domum munítam, ut salvum me
  fácias.<br />Quóniam
  fortitúdo mea et refúgium meum es tu,<br />et propter nomen tuum dedúces me et
  pasces me.
</div>
<div class="latin hijo hijo_59" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_60" ontouchend="cambialengua(this)">
  Edúces me de láqueo quem abscondérunt mihi,<br />quóniam tu es fortitúdo
  mea.<br />In manus tuas comméndo spíritum meum;<br />redemísti me, Dómine,
  Deus veritátis.
</div>
<div class="latin hijo hijo_61" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_62" ontouchend="cambialengua(this)">
  Ego autem in te sperávi, Dómine;<br />dixi: «Deus meus es tu,<br />in mánibus
  tuis sortes meæ».<br />Eripe me de manu inimicórum meórum<br />et a
  persequéntibus me.
</div>
<div class="latin hijo hijo_63" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_64" ontouchend="cambialengua(this)">
  Quam magna multitúdo dulcédinis tuæ, Dómine,<br />quam abscondísti timéntibus
  te.<br />Perfecísti eis qui sperant in te,<br />in conspéctu filiórum hóminum.
</div>
<div class="latin hijo hijo_65" ontouchend="cambialengua(this)">
  <span class="red">R/. </span>Salvum me fac, Dómine, in misericórdia tua.
</div>
<div class="latin hijo hijo_66" ontouchend="cambialengua(this)">
  <p class="ReadingGospelTitle">Sequentia</p>
  <p class="Summary"></p>
  <p class="Areadingfrom"><span class="alindcha"></span></p>
  <p>
    <span class="red">Hæc sequentia ad libitum dicitur vel&nbsp;integra
      vel&nbsp;forma
      breviore, inde a verbis: * </span><span class="Black">Sancta
      Mater</span><span class="red">.</span>
  </p>
  <p class="SequenceVerse">
    Stabat Mater dolorósa<br />iuxta crucem lacrimósa,<br />dum pendébat Fílius.
  </p>
  <p class="SequenceVerse">
    Cuius ánimam geméntem,<br />contristátam et doléntem<br />pertransívit
    gládius.
  </p>
  <p class="SequenceVerse">
    O quam tristis et afflícta<br />fuit illa benedícta<br />mater Unigéniti!
  </p>
  <p class="SequenceVerse">
    Quæ mærébat et dolébat<br />pia Mater, dum vidébat<br />Nati pœnas íncliti.
  </p>
  <p class="SequenceVerse">
    Quis est homo qui non fleret,<br />Matrem Christi si vidéret<br />tanto
    supplício?
  </p>
  <p class="SequenceVerse">
    Quis non posset contristári,<br />piam Matrem contemplári<br />doléntem cum
    Fílio?
  </p>
  <p class="SequenceVerse">
    Pro peccátis suæ gentis<br />vidit Iesum in torméntis,<br />et flagéllis
    súbditum.
  </p>
  <p class="SequenceVerse">
    Vidit suum dulcem Natum<br />moriéntem desolátum,<br />dum emísit spíritum.
  </p>
  <p class="SequenceVerse">
    Eia, Mater, fons amóris,<br />me sentíre vim dolóris<br />fac, ut tecum
    lúgeam.
  </p>
  <p class="SequenceVerse">
    Fac ut árdeat cor meum<br />in amándo Christum Deum,<br />ut sibi
    compláceam.
  </p>
  <p class="SequenceVerse">
    <span class="red">*</span>Sancta Mater, istud agas<br />Crucifíxi fige
    plagas<br />cordi meo válide.
  </p>
  <p class="SequenceVerse">
    Tui Nati vulneráti,<br />tam dignáti pro me pati,<br />pœnas mecum dívide.
  </p>
  <p class="SequenceVerse">
    Fac me tecum pie flere,<br />Crucifíxo condolére,<br />donec ego víxero.
  </p>
  <p class="SequenceVerse">
    Iuxta crucem tecum stare,<br />ac me tibi sociáre<br />in planctu desídero.
  </p>
  <p class="SequenceVerse">
    Virgo vírginum præclára,<br />mihi iam non sis amára:<br />fac me tecum
    plángere.
  </p>
  <p class="SequenceVerse">
    Fac ut portem Christi mortem,<br />passiónis fac me sortem,<br />et plagas
    recólere.
  </p>
  <p class="SequenceVerse">
    Fac me plagis vulnerári,<br />cruce hac inebriári,<br />et cruóre Fílii.
  </p>
  <p class="SequenceVerse">
    Flammis urar ne succénsus,<br />per te, Virgo, sim defénsus<br />in die
    iudícii.
  </p>
  <p class="SequenceVerse">
    Fac me cruce custodíri,<br />morte Christi præmuníri,<br />confovéri grátia.
  </p>
  <p class="SequenceVerse">
    Quando corpus moriétur,<br />fac ut ánimæ donétur<br />Paradísi glória.
  </p>
</div>
<div class="latin hijo hijo_67" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Felix est beáta María Virgo,<br />quæ sine morte méruit
    martýrii palmam sub cruce Dómini.<br />Allelúia.
  </p>
</div>
<div class="latin hijo hijo_68" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Quæ mærebat et dolebat pia Mater, cum videbat Nati pœnas incliti (Stabat
    Mater)!
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">19, 25-27</span>
  </p>
</div>
<div class="latin hijo hijo_69" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_70" ontouchend="cambialengua(this)">
  <p>
    Stabant iuxta crucem Iesu mater eius et soror matris eius, María Cléopæ, et
    María Magdaléne.
  </p>
  <p>
    Cum vidísset ergo Iesus matrem et discípulum stantem, quem diligébat, dicit
    matri: «Múlier, ecce fílius tuus». Deínde dicit discípulo: «Ecce mater tua».
    Et ex illa hora accépit eam discípulus in sua.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_71" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Tuam ipsius animam pertransiet gladius.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Lucam<span class="alindcha">2, 33-35</span>
  </p>
</div>
<div class="latin hijo hijo_72" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_73" ontouchend="cambialengua(this)">
  <p>In illo témpore:</p>
  <p>Erat pater Iesu et mater mirántes super his, quæ dicebántur de illo.</p>
  <p>
    Et benedíxit illis Símeon et dixit ad Maríam matrem eius: «Ecce pósitus est
    hic in ruínam et resurrectiónem multórum in Israel et in signum, cui
    contradicétur — ​et tuam ipsíus ánimam pertránsiet gládius — ​ut reveléntur
    ex multis córdibus cogitatiónes».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_74" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_75" ontouchend="cambialengua(this)">
  <h2>
    Die 16 septembris<br />Ss. Cornelii, papæ, et Cypriani, episcopi, martyrum
  </h2>
  <h3>Memoria</h3>
</div>
<div class="latin hijo hijo_78" ontouchend="cambialengua(this)">
  <h2>
    Die 17 septembris<br />S. Roberti Bellarmino, episcopi et Ecclesiæ doctoris
  </h2>
</div>
<div class="latin hijo hijo_88" ontouchend="cambialengua(this)">
  <h2>Die 19 septembris<br />S. Ianuarii, episcopi et martyris</h2>
</div>
<div class="latin hijo hijo_89" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Magnum certamen sustinuistis passionum.</p>
  <p class="Areadingfrom">
    Léctio Epístolæ ad Hebræos<span class="alindcha">10, 32-36</span>
  </p>
  <p>Fratres:</p>
  <p>
    Rememorámini prístinos dies, in quibus illumináti magnum certámen
    sustinuístis passiónum, in áltero quidem oppróbriis et tribulatiónibus
    spectáculum facti, in áltero autem sócii táliter conversántium effécti; nam
    et vinctis compássi estis et rapínam bonórum vestrórum cum gáudio
    suscepístis, cognoscéntes vos habére meliórem substántiam et manéntem.
    Nolíte ítaque abícere confidéntiam vestram, quæ magnam habet remuneratiónem;
    patiéntia enim vobis necessária est, ut voluntátem Dei faciéntes reportétis
    promissiónem.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_90" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_92" ontouchend="cambialengua(this)">
  <h2>
    Die 20 septembris<br />Ss. Andreæ Kim Tae-gon, presbyteri, et Pauli Chong
    Ha-sang, et sociorum, martyrum
  </h2>
  <h3>Memoria</h3>
</div>
<div class="latin hijo hijo_95" ontouchend="cambialengua(this)">
  <h2>Die 21 septembris<br />S. MATTHÆI, APOSTOLI ET EVANGELISTÆ</h2>
  <h3>Festum</h3>
</div>
<div class="latin hijo hijo_96" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Ipse dedit quosdam apostolos, alios vero Evangelistas.</p>
  <p class="Areadingfrom">
    Léctio Epístolæ beáti Pauli apóstoli ad Ephésios<span class="alindcha">4,
      1-7. 11-13</span>
  </p>
  <p>Fratres:</p>
  <p>
    Obsecro vos ego, vinctus in Dómino, ut digne ambulétis vocatióne, qua vocáti
    estis, cum omni humilitáte et mansuetúdine, cum longanimitáte, supportántes
    ínvicem in caritáte, sollíciti serváre unitátem spíritus in vínculo pacis;
    unum corpus et unus Spíritus, sicut et vocáti estis in una spe vocatiónis
    vestræ; unus Dóminus, una fides, unum baptísma; unus Deus et Pater ómnium,
    qui super omnes et per ómnia et in ómnibus.
  </p>
  <p>
    Unicuíque autem nostrum data est grátia secúndum mensúram donatiónis
    Christi. Et ipse dedit quosdam quidem apóstolos, quosdam autem prophétas,
    álios vero evangelístas, álios autem pastóres et doctóres ad instructiónem
    sanctórum in opus ministérii, in ædificatiónem córporis Christi, donec
    occurrámus omnes in unitátem fídei et agnitiónis Fílii Dei, in virum
    perféctum, in mensúram ætátis plenitúdinis Christi.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_97" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_98" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 18, 2-3. 4-5 (: 5a)</span>
  </p>
</div>
<div class="latin hijo hijo_99" ontouchend="cambialengua(this)">
  <span class="red">R/. </span>In omnem terram exivit sonus eorum.
</div>
<div class="latin hijo hijo_100" ontouchend="cambialengua(this)">
  Cæli enárrant glóriam Dei,<br />et ópera mánuum eius annúntiat
  firmaméntum.<br />Dies
  diéi erúctat verbum,<br />et nox nocti índicat sciéntiam.
</div>
<div class="latin hijo hijo_101" ontouchend="cambialengua(this)">
  <span class="red">R/. </span>In omnem terram exivit sonus eorum.
</div>
<div class="latin hijo hijo_102" ontouchend="cambialengua(this)">
  Non sunt loquélæ neque sermónes<br />quorum non intellegántur voces.<br />In
  omnem terram exívit sonus eórum,<br />et in fines orbis terræ verba eórum.
</div>
<div class="latin hijo hijo_103" ontouchend="cambialengua(this)">
  <span class="red">R/. </span>In omnem terram exivit sonus eorum.
</div>
<div class="latin hijo hijo_104" ontouchend="cambialengua(this)">
  <p class="PsalmAlleluiaTitle">Alleluia<span class="alindcha"></span></p>
  <p class="PsalmAlleluiaVerse">
    Allelúia.<br />Te Deum laudámus, te Dóminum confitémur;<br />Te gloriósus
    apostolórum chorus laudat, Dómine.<br />Allelúia.
  </p>
</div>
<div class="latin hijo hijo_105" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Sequere me. Et surgens secutus est eum.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">9, 9-13</span>
  </p>
</div>
<div class="latin hijo hijo_106" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_107" ontouchend="cambialengua(this)">
  <p>In illo témpore:</p>
  <p>
    Cum transíret Iesus, vidit hóminem sedéntem in telóneo, Matthǽum nómine, et
    ait illi: «Séquere me». Et surgens secútus est eum.
  </p>
  <p>
    Et factum est, discumbénte eo in domo, ecce multi publicáni et peccatóres
    veniéntes simul discumbébant cum Iesu et discípulis eius. Et vidéntes
    pharisæi dicébant discípulis eius: «Quare cum publicánis et peccatóribus
    mandúcat magíster vester?».
  </p>
  <p>
    At ille áudiens ait: «Non est opus valéntibus médico sed male habéntibus.
    Eúntes autem díscite quid est: “Misericórdiam volo et non sacrifícium”. Non
    enim veni vocáre iustos sed peccatóres».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_108" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_122" ontouchend="cambialengua(this)">
  <h2>Die 23 septembris<br />S. Pii de Pietrelcina, presbyteri</h2>
  <h3>Memoria</h3>
</div>
<div class="latin hijo hijo_143" ontouchend="cambialengua(this)">
  <h2>Die 26 septembris<br />Ss. Cosmæ et Damiani, martyrum</h2>
</div>
<div class="latin hijo hijo_146" ontouchend="cambialengua(this)">
  <h2>Die 27 septembris<br />S. Vincentii de Paul, presbyteri</h2>
  <h3>Memoria</h3>
</div>
<div class="latin hijo hijo_149" ontouchend="cambialengua(this)">
  <h2>Die 28 septembris<br />S. Venceslai, martyris</h2>
</div>
<div class="latin hijo hijo_152" ontouchend="cambialengua(this)">
  <h2>Die 28 septembris<br />Ss. Laurentii Ruiz et sociorum, martyrum</h2>
</div>
<div class="latin hijo hijo_168" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_169" ontouchend="cambialengua(this)">
  <h2>
    Die 29 septembris<br />SS. MICHAELIS, GABRIELIS ET RAPHAELIS, ARCHANGELORUM
  </h2>
  <h3>Festum</h3>
</div>
<div class="latin hijo hijo_170" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Milia milium ministrabant ei.</p>
  <p class="Areadingfrom">
    Léctio libri Daniélis prophétæ<span class="alindcha">7, 9-10. 13-14</span>
  </p>
  <p>
    Aspiciébam, donec throni pósiti sunt, et Antíquus diérum sedit. Vestiméntum
    eius quasi nix cándidum, et capílli cápitis eius quasi lana munda; thronus
    eius flammæ ignis, rotæ eius ignis accénsus. Flúvius ígneus effluébat et
    egrediebátur a fácie eius; mília mílium ministrábant ei, et décies mílies
    centéna mília assistébant ei: iudícium sedit, et libri apérti sunt.
  </p>
  <p>
    Aspiciébam ergo in visióne noctis: et ecce cum núbibus cæli quasi Fílius
    hóminis veniébat et usque ad Antíquum diérum pervénit, et in conspéctu eius
    obtulérunt eum; et data sunt ei potéstas et honor et regnum; et omnes
    pópuli, tribus et linguæ ipsi serviérunt: potéstas eius potéstas ætérna, quæ
    non auferétur, et regnum eius, quod non corrumpétur.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_171" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">Michael et angeli eius prœliabantur cum dracone.</p>
  <p class="Areadingfrom">
    Léctio libri Apocalýpsis beáti Ioánnis apóstoli<span class="alindcha">12,
      7-12a</span>
  </p>
  <p>
    Factum est prœlium in cælo, Míchael et ángeli eius, ut prœliaréntur cum
    dracóne. Et draco pugnávit et ángeli eius, et non váluit, neque locus
    invéntus est eórum ámplius in cælo. Et proiéctus est draco ille magnus,
    serpens antíquus, qui vocátur Diábolus et Sátanas, qui sedúcit univérsum
    orbem; proiéctus est in terram, et ángeli eius cum illo proiécti sunt.
  </p>
  <p>
    Et audívi vocem magnam in cælo dicéntem: «Nunc facta est salus et virtus et
    regnum Dei nostri et potéstas Christi eius, quia proiéctus est accusátor
    fratrum nostrórum, qui accusábat illos ante conspéctum Dei nostri die ac
    nocte. Et ipsi vicérunt illum propter sánguinem Agni et propter verbum
    testimónii sui; et non dilexérunt ánimam suam usque ad mortem. Proptérea
    lætámini, cæli et qui habitátis in eis. Væ terræ et mari, quia descéndit
    Diábolus ad vos habens iram magnam, sciens quod módicum tempus habet!».
  </p>
  <p class="Incipit-oneline">Verbum Dómini.</p>
</div>
<div class="latin hijo hijo_172" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_173" ontouchend="cambialengua(this)">
  <p class="ReadingGospelTitle">
    Psalmus Responsorius<span class="alindcha">Ps 137, 1-2a. 2bcd-3. 4-5 (:
      1c)</span>
  </p>
</div>
<div class="latin hijo hijo_174" ontouchend="cambialengua(this)">
  <span class="red">R/. </span>In conspéctu angelórum psallam tibi, Dómine.
</div>
<div class="latin hijo hijo_175" ontouchend="cambialengua(this)">
  Confitébor tibi, Dómine, in toto corde meo<br />quóniam audísti verba oris
  mei.<br />In conspéctu angelórum psallam tibi,<br />adorábo ad templum sanctum
  tuum.
</div>
<div class="latin hijo hijo_176" ontouchend="cambialengua(this)">
  <span class="red">R/. </span>In conspéctu angelórum psallam tibi, Dómine.
</div>
<div class="latin hijo hijo_177" ontouchend="cambialengua(this)">
  Et confitébor nómini tuo<br />propter misericórdiam tuam et veritátem
  tuam,<br />quóniam
  magnificásti super omne nomen elóquium tuum.<br />In quacúmque die invocávero
  te, exáudi me;<br />multiplicábis in ánima mea virtútem.
</div>
<div class="latin hijo hijo_178" ontouchend="cambialengua(this)">
  <span class="red">R/. </span>In conspéctu angelórum psallam tibi, Dómine.
</div>
<div class="latin hijo hijo_179" ontouchend="cambialengua(this)">
  Confitebúntur tibi, Dómine, omnes reges terræ,<br />quia audiérunt elóquia
  oris tui.<br />Et cantábunt vias Dómini,<br />quóniam magna est glória Dómini.
</div>
<div class="latin hijo hijo_180" ontouchend="cambialengua(this)">
  <span class="red">R/. </span>In conspéctu angelórum psallam tibi, Dómine.
</div>
<div class="latin hijo hijo_181" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Ps 102, 21</span>
  </p>
  <p class="PsalmAlleluiaVerse">
    Allelúia.<br />Benedícite Dómino, omnes virtútes eius,<br />minístri eius
    qui fácitis voluntátem eius.<br />Allelúia.
  </p>
</div>
<div class="latin hijo hijo_182" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">
    Videbitis angelos Dei ascendentes et descentes supra Filium hominis.
  </p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Ioánnem<span class="alindcha">1, 47-51</span>
  </p>
</div>
<div class="latin hijo hijo_183" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_184" ontouchend="cambialengua(this)">
  <p>In illo témpore:</p>
  <p>
    Vidit Iesus Nathánael veniéntem ad se et dicit de eo: «Ecce vere Israelíta,
    in quo dolus non est».
  </p>
  <p>Dicit ei Nathánael: «Unde me nosti?».</p>
  <p>
    Respóndit Iesus et dixit ei: «Priúsquam te Philíppus vocáret, cum esses sub
    ficu, vidi te».
  </p>
  <p>Respóndit ei Nathánael: «Rabbi, tu es Fílius Dei, tu rex es Israel!».</p>
  <p>
    Respóndit Iesus et dixit ei: «Quia dixi tibi: Vidi te sub ficu, credis?
    Maióra his vidébis».
  </p>
  <p>
    Et dicit ei: «Amen, amen dico vobis: Vidébitis cælum apértum et ángelos Dei
    ascendéntes et descendéntes supra Fílium hóminis».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_185" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_186" ontouchend="cambialengua(this)">
  <h2>Die 30 septembris<br />S. Hieronymi, presbyteri et Ecclesiæ doctoris</h2>
  <h3>Memoria</h3>
</div>
<div class="latin hijo hijo_187" ontouchend="cambialengua(this)">
  <p class="ReadingGospelTitle">Lectio prior</p>
  <p class="Summary">
    Omnis Scriptura divinitus inspirata est et iutilis ad docendum.
  </p>
  <p class="Areadingfrom">
    Léctio Epístolæ secúndæ beáti Pauli apóstoli ad Timótheum<span
      class="alindcha">3, 14-17</span>
  </p>
  <p>Caríssime:</p>
  <p>
    Pérmane in his, quæ didicísti et crédita sunt tibi, sciens a quibus
    didíceris, et quia ab infántia Sacras Lítteras nosti, quæ te possunt
    instrúere ad salútem per fidem, quæ est in Christo Iesu.
  </p>
  <p>
    Omnis Scriptúra divínitus inspiráta est et útilis ad docéndum, ad arguéndum,
    ad corrigéndum, ad erudiéndum in iustítia, ut perféctus sit homo Dei, ad
    omne opus bonum instrúctus.
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_188" ontouchend="cambialengua(this)">
  <span class="red">R/. </span>Deo gratias.
</div>
<div class="latin hijo hijo_189" ontouchend="cambialengua(this)">
  <p class="PsalmAlleluiaTitle">
    Alleluia<span class="alindcha">Cf. Act 16, 14b</span>
  </p>
  <p class="PsalmAlleluiaVerse">
    Allelúia.<br />Aperi, Dómine, cor nostrum,<br />ut intendámus verbis Fílii
    tui.<br />Allelúia.
  </p>
</div>
<div class="latin hijo hijo_190" ontouchend="cambialengua(this)">
  <p class="ReadingGospelTitle">Evangelium</p>
  <p class="Summary">Nova et vetera.</p>
  <p class="Areadingfrom">
    <span class="cruzroja">✠</span>&nbsp;Léctio sancti Evangélii secúndum
    Matthǽum<span class="alindcha">13, 47-52</span>
  </p>
</div>
<div class="latin hijo hijo_191" ontouchend="cambialengua(this)">
  <span class="red">R/. </span>Gloria tibi, Domine.
</div>
<div class="latin hijo hijo_192" ontouchend="cambialengua(this)">
  <p>In illo témpore: Dixit Iesus turbis:</p>
  <p>
    «Símile est regnum cælórum sagénæ missæ in mare et ex omni génere
    congregánti; quam, cum impléta esset, educéntes secus litus et sedéntes
    collegérunt bonos in vasa, malos autem foras misérunt. Sic erit in
    consummatióne sǽculi: exíbunt ángeli et separábunt malos de médio iustórum
    et mittent eos in camínum ignis; ibi erit fletus et stridor déntium.
  </p>
  <p>Intellexístis hæc ómnia?».</p>
  <p>Dicunt ei: «Etiam».</p>
  <p>
    Ait autem illis: «Ideo omnis scriba doctus in regno cælórum símilis est
    hómini patri famílias, qui profert de thesáuro suo nova et vétera».
  </p>
  <p class="TheWordoftheLord">Verbum Dómini.</p>
</div>
<div class="latin hijo hijo_193" ontouchend="cambialengua(this)">
  <span class="red">R/. </span>Laus tibi, Christe.
</div>
<div class="latin hijo hijo_10001" ontouchend="cambialengua(this)">
  <h2>5 settembre<br />S. Teresiæ de Calcutta, virginis</h2>
</div>
