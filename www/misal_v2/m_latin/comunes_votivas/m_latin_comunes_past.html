<div class="latin hijo hijo_1" ontouchend="cambialengua(this)">
  <h2>COMMUNE PASTORUM</h2>
  <h3>I. PRO PAPA VEL PRO EPISCOPO<br />1</h3>
</div>
<div class="latin hijo hijo_2" ontouchend="cambialengua(this)">
  <h4>Antiphona ad introitum</h4>
</div>
<div class="latin hijo hijo_3" ontouchend="cambialengua(this)">
  Elégit eum Dóminus sibi in sacerdótem magnum, et apériens thesáurum suum
  abundáre eum fecit ómnibus bonis <span class="red">( T. P. </span>Alleluia
  <span class="red">).</span>
</div>
<div class="latin hijo hijo_4" ontouchend="cambialengua(this)">
  <span class="red">Vel: </span><span class="alindcha">Cf. Sir 50, 1; 44, 16. 22</span>
</div>
<div class="latin hijo hijo_5" ontouchend="cambialengua(this)">
  Ecce sacérdos magnus, qui in diébus suis plácuit Deo: ídeo iureiurándo fecit
  illum Dóminus créscere in plebem suam <span class="red">(</span>
  <span class="red">T. P. </span>allelúia <span class="red">). </span>
</div>
<div class="latin hijo hijo_6" ontouchend="cambialengua(this)">
  <h4>Collecta</h4>
</div>
<div class="latin hijo hijo_7" ontouchend="cambialengua(this)">
  <span class="red">Pro papa: </span><br />Omnípotens sempitérne Deus, qui
  beátum <span class="red">N. </span>cuncto pópulo tuo præésse, ac verbo et
  exémplo prodésse voluísti, eódem intercedénte, pastóres Ecclésiæ tuæ cum
  grégibus sibi commíssis custódi et dírige in viam salútis ætérnæ. Per Dóminum.
</div>
<div class="latin hijo hijo_8" ontouchend="cambialengua(this)">
  <span class="red">Pro episcopo: </span><br />Deus, qui Ecclésiæ tuæ in beáto
  <span class="red">N. </span>boni pastóris exémplum providére dignátus es,
  concéde propítius, ut, eius intercessióne, in loco páscuæ tuæ perpétuo
  collocári mereámur. Per Dóminum.
</div>
<div class="latin hijo hijo_9" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_10" ontouchend="cambialengua(this)">
  Súscipe, quǽsumus, Dómine, hoc sacrifícium pópuli tui, ut, quod tibi in honóre
  beáti <span class="red">N. </span>offértur ad glóriam, nobis tríbuas ad
  salútem perpétuam. Per Christum.
</div>
<div class="latin hijo hijo_11" ontouchend="cambialengua(this)">
  <h4>Præfatio</h4>
</div>
<div class="latin hijo hijo_12">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_13" ontouchend="cambialengua(this)">
  <h4>Antiphona ad communionem<span class="alindcha">Cf. Io 10, 11</span></h4>
</div>
<div class="latin hijo hijo_14" ontouchend="cambialengua(this)">
  Pastor bonus ánimam suam pósuit pro óvibus suis <span class="red">(</span>
  <span class="red">T. P. </span>allelúia <span class="red">).</span>
</div>
<div class="latin hijo hijo_15" ontouchend="cambialengua(this)">
  <h4>Post communionem</h4>
</div>
<div class="latin hijo hijo_16" ontouchend="cambialengua(this)">
  Sacraménta quæ súmpsimus, Dómine Deus noster, in nobis fóveant caritátis
  ardórem, quo beátus <span class="red">N. </span>veheménter accénsus pro
  Ecclésia tua se iúgiter impendébat. Per Christum.
</div>
<div class="latin hijo hijo_17" ontouchend="cambialengua(this)">
  <h2>COMMUNE PASTORUM</h2>
  <h3>I. PRO PAPA VEL PRO EPISCOPO<br />2</h3>
</div>
<div class="latin hijo hijo_18" ontouchend="cambialengua(this)">
  <h4>Antiphona ad introitum<span class="alindcha">Cf. Sir 45, 30</span></h4>
</div>
<div class="latin hijo hijo_19" ontouchend="cambialengua(this)">
  Státuit ei Dóminus testaméntum pacis, et príncipem fecit eum, ut sit illi
  sacerdótii dígnitas in ætérnum <span class="red">( T. P. </span>allelúia
  <span class="red">).</span>
</div>
<div class="latin hijo hijo_20" ontouchend="cambialengua(this)">
  <h4>Collecta</h4>
</div>
<div class="latin hijo hijo_21" ontouchend="cambialengua(this)">
  <span class="red">Pro papa: </span><br />Deus, qui beátum
  <span class="red">N.</span>, quem totíus Ecclésiæ præstitísti esse pastórem,
  miro virtútis et doctrínæ splendóre coruscáre fecísti, da nobis talis epíscopi
  mérita venerántibus, ut per bona ópera lucére coram homínibus et per amórem
  ardére coram te valeámus. Per Dóminum.
</div>
<div class="latin hijo hijo_22" ontouchend="cambialengua(this)">
  <span class="red">Pro papa: </span><br />Deus, qui beátum
  <span class="red">N. </span>vicárium constituísti Petri eíque univérsæ curam
  Ecclésiæ commisísti, gregem tuum diléctum ipsíus semper intercessióne custódi,
  ut fide íntegra perfectáque ad pátriam caritáte procédat. Per Dóminum.
</div>
<div class="latin hijo hijo_23" ontouchend="cambialengua(this)">
  <span class="red">Pro episcopo: </span><br />Da nobis, quǽsumus, omnípotens
  Deus, beáti <span class="red">N. </span>epíscopi digne memóriam venerári, et,
  sicut illum quibus prǽerat, verbo et exémplo prodésse voluísti, ita ipsíus
  apud te semper intercessiónis suffrágia sentiámus. Per Dóminum.
</div>
<div class="latin hijo hijo_24" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_25" ontouchend="cambialengua(this)">
  Annue nobis, quǽsumus, Dómine, ut, in hac festivitáte beáti
  <span class="red">N.</span>, hæc nobis prosit oblátio, quam immolándo totíus
  mundi tribuísti relaxári delícta. Per Christum.
</div>
<div class="latin hijo hijo_26" ontouchend="cambialengua(this)">
  <h4>Præfatio</h4>
</div>
<div class="latin hijo hijo_27">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_28" ontouchend="cambialengua(this)">
  <h4>Antiphona ad communionem<span class="alindcha">Cf. Io 21, 17</span></h4>
</div>
<div class="latin hijo hijo_29" ontouchend="cambialengua(this)">
  Dómine, tu ómnia nosti; tu scis quia amo te <span class="red">(</span>
  <span class="red">T. P. </span>allelúia <span class="red">).</span>
</div>
<div class="latin hijo hijo_30" ontouchend="cambialengua(this)">
  <h4>Post communionem</h4>
</div>
<div class="latin hijo hijo_31" ontouchend="cambialengua(this)">
  Acceptórum múnerum virtus, Dómine Deus, in hac festivitáte beáti
  <span class="red">N. </span>nobis efféctus ímpleat, ut simul et mortális vitæ
  subsídium cónferat, et gáudium perpétuæ felicitátis obtíneat. Per Christum.
</div>
<div class="latin hijo hijo_32" ontouchend="cambialengua(this)">
  <h2>COMMUNE PASTORUM</h2>
  <h3>II. PRO EPISCOPO<br />1</h3>
</div>
<div class="latin hijo hijo_33" ontouchend="cambialengua(this)">
  <h4>
    Antiphona ad introitum<span class="alindcha">Cf. Ez 34, 11. 23-24</span>
  </h4>
</div>
<div class="latin hijo hijo_34" ontouchend="cambialengua(this)">
  Visitábo oves meas, dicit Dóminus, et suscitábo pastórem qui pascat eas: ego
  autem Dóminus ero eis in Deum <span class="red">( T. P. </span>allelúia
  <span class="red">).</span>
</div>
<div class="latin hijo hijo_35" ontouchend="cambialengua(this)">
  <span class="red">Vel: </span><span class="alindcha">Cf. Lc 12, 42</span>
</div>
<div class="latin hijo hijo_36" ontouchend="cambialengua(this)">
  Iste est fidélis et prudens dispensátor, quem constítuit Dóminus super
  famíliam suam, ut det illis in témpore trítici mensúram
  <span class="red">(</span> <span class="red">T. P. </span>allelúia
  <span class="red">).</span>
</div>
<div class="latin hijo hijo_37" ontouchend="cambialengua(this)">
  <h4>Collecta</h4>
</div>
<div class="latin hijo hijo_38" ontouchend="cambialengua(this)">
  Omnípotens sempitérne Deus, qui beátum <span class="red">N. </span>epíscopum
  plebi tuæ sanctæ præésse voluísti, quǽsumus, ut, eius suffragántibus méritis,
  pietátis tuæ grátiam largiáris. Per Dóminum.
</div>
<div class="latin hijo hijo_39" ontouchend="cambialengua(this)">
  <span class="red">Vel:</span>
</div>
<div class="latin hijo hijo_40" ontouchend="cambialengua(this)">
  Omnípotens ætérne Deus, qui beátum <span class="red">N. </span>epíscopum
  Ecclésiæ tuæ sanctæ dedísti, præsta, ut, quod ille divíno afflátus spíritu
  dócuit, nostris iúgiter stabiliátur in córdibus, et, quem patrónum, te
  donánte, ampléctimur, eum apud tuam misericórdiam defensórem habeámus. Per
  Dóminum.
</div>
<div class="latin hijo hijo_41" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_42" ontouchend="cambialengua(this)">
  Hóstias, quǽsumus, Dómine, quas in festivitáte beáti
  <span class="red">N. </span>sacris altáribus exhibémus, propítius réspice, ut,
  nobis indulgéntiam largiéndo, tuo nómini dent honórem. Per Christum.
</div>
<div class="latin hijo hijo_43" ontouchend="cambialengua(this)">
  <h4>Præfatio</h4>
</div>
<div class="latin hijo hijo_44">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_45" ontouchend="cambialengua(this)">
  <h4>Antiphona ad communionem<span class="alindcha">Cf. Io 15, 16</span></h4>
</div>
<div class="latin hijo hijo_46" ontouchend="cambialengua(this)">
  Non vos me elegístis, dicit Dóminus; sed ego elégi vos, et pósui vos ut eátis
  et fructum afferátis, et fructus vester máneat
  <span class="red">(T. P. </span>allelúia<span class="red">). </span>
</div>
<div class="latin hijo hijo_47" ontouchend="cambialengua(this)">
  <span class="red">Vel: </span><span class="alindcha">Cf. Lc 12, 36-37</span>
</div>
<div class="latin hijo hijo_48" ontouchend="cambialengua(this)">
  Beátus ille servus, quem, cum vénerit dóminus eius, et pulsáverit iánuam,
  invénerit vigilántem <span class="red">(T. P. </span>allelúia<span class="red">).
  </span>
</div>
<div class="latin hijo hijo_49" ontouchend="cambialengua(this)">
  <h4>Post communionem</h4>
</div>
<div class="latin hijo hijo_50" ontouchend="cambialengua(this)">
  Refécti sacris mystériis, Dómine, humíliter deprecámur, ut, beáti
  <span class="red">N. </span>exémplo, studeámus confitéri quod crédidit, et
  ópere exercére quod dócuit. Per Christum.
</div>
<div class="latin hijo hijo_51" ontouchend="cambialengua(this)">
  <h2>COMMUNE PASTORUM</h2>
  <h3>II. PRO EPISCOPO<br />2</h3>
</div>
<div class="latin hijo hijo_52" ontouchend="cambialengua(this)">
  <h4>Antiphona ad introitum<span class="alindcha">Cf. 1 Sam 2, 35</span></h4>
</div>
<div class="latin hijo hijo_53" ontouchend="cambialengua(this)">
  Suscitábo mihi sacerdótem fidélem, qui iuxta cor meum et ánimam meam fáciet,
  dicit Dóminus <span class="red">(T. P. </span>allelúia<span class="red">).
  </span>
</div>
<div class="latin hijo hijo_54" ontouchend="cambialengua(this)">
  <span class="red">Vel: </span><span class="alindcha">Cf. Lc 12, 42</span>
</div>
<div class="latin hijo hijo_55" ontouchend="cambialengua(this)">
  Fidélis et prudens dispensátor in magni patris famílias domo constitútus erat,
  ut consérvis suis mensúram trítici erogáret <span class="red">(</span>
  <span class="red">T. P. </span>allelúia <span class="red">).</span>
</div>
<div class="latin hijo hijo_56" ontouchend="cambialengua(this)">
  <h4>Collecta</h4>
</div>
<div class="latin hijo hijo_57" ontouchend="cambialengua(this)">
  Deus, qui beátum <span class="red">N. </span>divína caritáte flagrántem,
  fidéque, quæ vincit mundum, insígnem, sanctis pastóribus mirabíliter
  aggregásti, præsta, quǽsumus, ut, ipso intercedénte, nos quoque, in fide et
  caritáte perseverántes, eius glóriæ consórtes fíeri mereámur. Per Dóminum.
</div>
<div class="latin hijo hijo_58" ontouchend="cambialengua(this)">
  <span class="red">Vel:</span>
</div>
<div class="latin hijo hijo_59" ontouchend="cambialengua(this)">
  Dómine Deus, qui beátum <span class="red">N. </span>cælésti doctrína imbúere
  dignátus es, da nobis, ipsíus intervéntu, eándem doctrínam fidéliter
  custodíre, et móribus profitéri. Per Dóminum.
</div>
<div class="latin hijo hijo_60" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_61" ontouchend="cambialengua(this)">
  Súscipe, Dómine, hæc múnera pópuli tui, quæ tibi in beáti
  <span class="red">N. </span>festivitáte offérimus, ut per éadem, sicut
  confídimus, tuæ pietátis sentiámus auxílium. Per Christum.
</div>
<div class="latin hijo hijo_62" ontouchend="cambialengua(this)">
  <h4>Præfatio</h4>
</div>
<div class="latin hijo hijo_63">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_64" ontouchend="cambialengua(this)">
  <h4>Antiphona ad communionem<span class="alindcha">Io 10, 10</span></h4>
</div>
<div class="latin hijo hijo_65" ontouchend="cambialengua(this)">
  Ego veni ut vitam hábeant, et abundántius hábeant, dicit Dóminus
  <span class="red">(T. P. </span>allelúia<span class="red">). </span>
</div>
<div class="latin hijo hijo_66" ontouchend="cambialengua(this)">
  <span class="red">Vel: </span><span class="alindcha">Mc 16, 17-18</span>
</div>
<div class="latin hijo hijo_67" ontouchend="cambialengua(this)">
  Signa eórum qui in me credunt, dicit Dóminus, hæc sequéntur: dæmónia eícient,
  super ægros manus impónent, et bene habébunt <span class="red">(</span>
  <span class="red">T. P. </span>allelúia <span class="red">).</span>
</div>
<div class="latin hijo hijo_68" ontouchend="cambialengua(this)">
  <h4>Post communionem</h4>
</div>
<div class="latin hijo hijo_69" ontouchend="cambialengua(this)">
  Córporis sacri et pretiósi Sánguinis alimónia repléti, quǽsumus, Dómine Deus
  noster, ut, quod pia devotióne gérimus, certa redemptióne capiámus. Per
  Christum.
</div>
<div class="latin hijo hijo_70" ontouchend="cambialengua(this)">
  <h2>COMMUNE PASTORUM</h2>
  <h3>III. PRO PASTORIBUS<br />A. Pro pluribus pastoribus</h3>
</div>
<div class="latin hijo hijo_71" ontouchend="cambialengua(this)">
  <h4>Antiphona ad introitum<span class="alindcha">Ier 3, 15</span></h4>
</div>
<div class="latin hijo hijo_72" ontouchend="cambialengua(this)">
  Dabo vobis pastóres iuxta cor meum, et pascent vos sciéntia et doctrína
  <span class="red">(T. P. </span>allelúia<span class="red">). </span>
</div>
<div class="latin hijo hijo_73" ontouchend="cambialengua(this)">
  <span class="red">Vel: </span><span class="alindcha">Cf. Dan 3, 84. 87</span>
</div>
<div class="latin hijo hijo_74" ontouchend="cambialengua(this)">
  Sacerdótes Dei, benedícite Dóminum; sancti et húmiles corde, laudáte Deum
  <span class="red">(T. P. </span>allelúia<span class="red">). </span>
</div>
<div class="latin hijo hijo_75" ontouchend="cambialengua(this)">
  <h4>Collecta</h4>
</div>
<div class="latin hijo hijo_76" ontouchend="cambialengua(this)">
  Deus, qui beátos <span class="red">(</span> epíscopos
  <span class="red">N. </span>et <span class="red">N. </span>ad pascéndum
  pópulum tuum spíritu veritátis et dilectiónis implevísti, præsta, ut, quorum
  festivitátem venerándo ágimus, eórum imitatióne proficiámus, et intercessióne
  sublevémur. Per Dóminum.
</div>
<div class="latin hijo hijo_77" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_78" ontouchend="cambialengua(this)">
  Laudis tibi, Dómine, hóstias offérimus in tuórum commemoratióne Sanctórum,
  quibus nos et præséntibus éxui malis confídimus et futúris. Per Christum.
</div>
<div class="latin hijo hijo_79" ontouchend="cambialengua(this)">
  <h4>Præfatio</h4>
</div>
<div class="latin hijo hijo_80">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_81" ontouchend="cambialengua(this)">
  <h4>Antiphona ad communionem<span class="alindcha">Mt 20, 28</span></h4>
</div>
<div class="latin hijo hijo_82" ontouchend="cambialengua(this)">
  Fílius hóminis non venit ministrári, sed ministráre, et dare ánimam suam
  redemptiónem pro multis <span class="red">(T. P. </span>allelúia<span
    class="red">).
  </span>
</div>
<div class="latin hijo hijo_83" ontouchend="cambialengua(this)">
  <h4>Post communionem</h4>
</div>
<div class="latin hijo hijo_84" ontouchend="cambialengua(this)">
  Súmpsimus, Dómine, sanctórum tuórum <span class="red">N. </span>et
  <span class="red">N. </span>memóriam celebrántes, sacraménta cæléstia; præsta,
  quǽsumus, ut, quod temporáliter gérimus, ætérnis gáudiis consequámur. Per
  Christum.
</div>
<div class="latin hijo hijo_85" ontouchend="cambialengua(this)">
  <h2>COMMUNE PASTORUM</h2>
  <h3>III. PRO PASTORIBUS<br />B. Pro uno pastore<br />1</h3>
</div>
<div class="latin hijo hijo_86" ontouchend="cambialengua(this)">
  <h4>Antiphona ad introitum<span class="alindcha">Cf. Ps 131, 9</span></h4>
</div>
<div class="latin hijo hijo_87" ontouchend="cambialengua(this)">
  Sacerdótes tui, Dómine, índuant iustítiam, et sancti tui exsúltent
  <span class="red">(T. P. </span>allelúia<span class="red">). </span>
</div>
<div class="latin hijo hijo_88" ontouchend="cambialengua(this)">
  <h4>Collecta</h4>
</div>
<div class="latin hijo hijo_89" ontouchend="cambialengua(this)">
  Súpplices te rogámus, omnípotens Deus, ut, intercedénte beáto
  <span class="red">N. (</span><span> epíscopo </span><span class="red">) </span>et tua in nobis dona multíplices, et témpora
  nostra in pace dispónas. Per Dóminum.
</div>
<div class="latin hijo hijo_90" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_91" ontouchend="cambialengua(this)">
  Præténde múnera, quǽsumus, Dómine, altáribus tuis pro beáti tui
  <span class="red">N. </span>commemoratióne propósita, ut, sicut per hæc beáta
  mystéria illi glóriam contulísti, ita nobis indulgéntiam largiáris. Per
  Christum.
</div>
<div class="latin hijo hijo_92" ontouchend="cambialengua(this)">
  <h4>Præfatio</h4>
</div>
<div class="latin hijo hijo_93">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_94" ontouchend="cambialengua(this)">
  <h4>
    Antiphona ad communionem<span class="alindcha">Cf. Mt 24, 46-47</span>
  </h4>
</div>
<div class="latin hijo hijo_95" ontouchend="cambialengua(this)">
  Beátus servus, quem, cum vénerit Dóminus, invénerit vigilántem; amen dico
  vobis, super ómnia bona sua constítuet eum <span class="red">(</span>
  <span class="red">T. P. </span>allelúia <span class="red">).</span>
</div>
<div class="latin hijo hijo_96" ontouchend="cambialengua(this)">
  <span class="red">Vel: </span><span class="alindcha">Cf. Lc 12, 42</span>
</div>
<div class="latin hijo hijo_97" ontouchend="cambialengua(this)">
  Fidélis servus et prudens, quem constítuit Dóminus super famíliam suam, ut det
  illis in témpore trítici mensúram <span class="red">( T. P. </span>allelúia
  <span class="red">).</span>
</div>
<div class="latin hijo hijo_98" ontouchend="cambialengua(this)">
  <h4>Post communionem</h4>
</div>
<div class="latin hijo hijo_99" ontouchend="cambialengua(this)">
  Mensa cæléstis, omnípotens Deus, in ómnibus festivitátem beáti
  <span class="red">N. </span>celebrántibus supérnas vires firmet et áugeat, ut
  et fídei donum íntegrum custodiámus, et per osténsum salútis trámitem
  ambulémus. Per Christum.
</div>
<div class="latin hijo hijo_100" ontouchend="cambialengua(this)">
  <h2>COMMUNE PASTORUM</h2>
  <h3>III. PRO PASTORIBUS<br />B. Pro uno pastore<br />2</h3>
</div>
<div class="latin hijo hijo_101" ontouchend="cambialengua(this)">
  <h4>Antiphona ad introitum<span class="alindcha">Cf. Lc 4, 18</span></h4>
</div>
<div class="latin hijo hijo_102" ontouchend="cambialengua(this)">
  Spíritus Dómini super me: propter quod unxit me, evangelizáre paupéribus misit
  me, sanáre contrítos corde <span class="red">( T. P. </span>allelúia
  <span class="red">).</span>
</div>
<div class="latin hijo hijo_103" ontouchend="cambialengua(this)">
  <span class="red">Vel: </span><span class="red">Cf. Sir 45, 20</span>
</div>
<div class="latin hijo hijo_104" ontouchend="cambialengua(this)">
  Elégit eum Dóminus sacerdótem sibi, ad sacrificándum ei hóstiam laudis
  <span class="red">(T. P. </span>allelúia<span class="red">). </span>
</div>
<div class="latin hijo hijo_105" ontouchend="cambialengua(this)">
  <h4>Collecta</h4>
</div>
<div class="latin hijo hijo_106" ontouchend="cambialengua(this)">
  Deus, fidélium lumen et pastor animárum, qui beátum
  <span class="red">N. (</span><span> epíscopum </span><span class="red">) </span>in Ecclésia posuísti, ut oves tuas verbo pásceret
  et informáret exémplo, da nobis, eius intercessióne, et fidem serváre, quam
  verbo dócuit, et viam sequi, quam exémplo monstrávit. Per Dóminum.
</div>
<div class="latin hijo hijo_107" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_108" ontouchend="cambialengua(this)">
  Maiestátem tuam supplíciter implorámus, omnípotens Deus, ut, sicut glóriam
  divínæ poténtiæ múnera pro beáto <span class="red">N. </span>obláta testántur,
  sic nobis efféctum tuæ salvatiónis impéndant. Per Christum.
</div>
<div class="latin hijo hijo_109" ontouchend="cambialengua(this)">
  <h4>Præfatio</h4>
</div>
<div class="latin hijo hijo_110">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_111" ontouchend="cambialengua(this)">
  <h4>Antiphona ad communionem<span class="alindcha">Mt 28, 20</span></h4>
</div>
<div class="latin hijo hijo_112" ontouchend="cambialengua(this)">
  Ecce ego vobíscum sum ómnibus diébus usque ad consummatiónem sǽculi, dicit
  Dóminus <span class="red">(T. P. </span>allelúia<span class="red">). </span>
</div>
<div class="latin hijo hijo_113" ontouchend="cambialengua(this)">
  <h4>Post communionem</h4>
</div>
<div class="latin hijo hijo_114" ontouchend="cambialengua(this)">
  Sumpta mystéria, quǽsumus, Dómine, ætérnis nos prǽparent gáudiis, quæ beátus
  <span class="red">N. </span>fidéli dispensatióne proméruit. Per Christum.
</div>
<div class="latin hijo hijo_115" ontouchend="cambialengua(this)">
  <span class="red">Vel:</span>
</div>
<div class="latin hijo hijo_116" ontouchend="cambialengua(this)">
  Refectióne sacra enutrítos, fac nos, omnípotens Deus, exémpla beáti
  <span class="red">N. </span>iúgiter sequéntes, te pérpeti devotióne cólere, et
  indeféssa ómnibus caritáte profícere. Per Christum.
</div>
<div class="latin hijo hijo_117" ontouchend="cambialengua(this)">
  <h2>COMMUNE PASTORUM</h2>
  <h3>IV. PRO FUNDATORIBUS ECCLESIARUM<br />A. Pro uno fundatore</h3>
</div>
<div class="latin hijo hijo_118" ontouchend="cambialengua(this)">
  <h4>
    Antiphona ad introitum<span class="alindcha">Cf. Is 59, 21; 56, 7</span>
  </h4>
</div>
<div class="latin hijo hijo_119" ontouchend="cambialengua(this)">
  Dicit Dóminus: Sermónes mei, quos dedi in os tuum, non defícient de ore tuo,
  et múnera tua accépta erunt super altáre meum
  <span class="red">(T. P. </span>allelúia <span class="red">)</span>.
</div>
<div class="latin hijo hijo_120" ontouchend="cambialengua(this)">
  <h4>Collecta</h4>
</div>
<div class="latin hijo hijo_121" ontouchend="cambialengua(this)">
  Omnípotens et miséricors Deus, qui beáti
  <span class="red">N. </span>prædicatióne patres nostros illumináre dignátus
  es, concéde nobis, quǽsumus, ut, qui christiáno gloriámur nómine, fidem quam
  profitémur iúgiter opéribus ostendámus. Per Dóminum.
</div>
<div class="latin hijo hijo_122" ontouchend="cambialengua(this)">
  <span class="red">Vel:</span>
</div>
<div class="latin hijo hijo_123" ontouchend="cambialengua(this)">
  Réspice, Dómine, famíliam tuam, quam beátus <span class="red">N. (</span><span> epíscopus </span><span class="red">) </span>génuit verbo veritátis, et
  vitæ áluit sacraménto, ut, quos grátia tua fecit illíus ministério fidéles,
  fáciat eiúsdem précibus in caritáte fervéntes. Per Dóminum.
</div>
<div class="latin hijo hijo_124" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_125" ontouchend="cambialengua(this)">
  Annue, quǽsumus, omnípotens Deus, ut hæc sacrifícia pópuli tui, quæ tibi in
  commemoratióne beáti <span class="red">N. </span>offérimus, donis cæléstibus
  propitiátus immísceas. Per Christum.
</div>
<div class="latin hijo hijo_126" ontouchend="cambialengua(this)">
  <h4>Præfatio</h4>
</div>
<div class="latin hijo hijo_127">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_128" ontouchend="cambialengua(this)">
  <h4>Antiphona ad communionem<span class="alindcha">Cf. Mc 10, 45</span></h4>
</div>
<div class="latin hijo hijo_129" ontouchend="cambialengua(this)">
  Fílius hóminis venit, ut daret ánimam suam redemptiónem pro multis
  <span class="red">(T. P. </span>allelúia<span class="red">). </span>
</div>
<div class="latin hijo hijo_130" ontouchend="cambialengua(this)">
  <span class="red">Vel: </span><span class="alindcha">1 Cor 3, 11</span>
</div>
<div class="latin hijo hijo_131" ontouchend="cambialengua(this)">
  Fundaméntum áliud nemo potest pónere, præter id quod pósitum est, quod est
  Christus Iesus <span class="red">(T. P. </span>allelúia<span class="red">).
  </span>
</div>
<div class="latin hijo hijo_132" ontouchend="cambialengua(this)">
  <h4>Post communionem</h4>
</div>
<div class="latin hijo hijo_133" ontouchend="cambialengua(this)">
  Súmpsimus, Dómine, pignus redemptiónis ætérnæ, beáti
  <span class="red">N. </span>festivitáte lætántes, quod sit nobis, quǽsumus,
  vitæ præséntis auxílium páriter et futúræ. Per Christum.
</div>
<div class="latin hijo hijo_134" ontouchend="cambialengua(this)">
  <h2>COMMUNE PASTORUM</h2>
  <h3>IV. PRO FUNDATORIBUS ECCLESIARUM<br />B. Pro pluribus fundatoribus</h3>
</div>
<div class="latin hijo hijo_135" ontouchend="cambialengua(this)">
  <h4>Antiphona ad introitum</h4>
</div>
<div class="latin hijo hijo_136" ontouchend="cambialengua(this)">
  Isti sunt viri sancti, quos elégit Dóminus in caritáte non ficta; et dedit
  illis glóriam sempitérnam, quorum doctrína fulget Ecclésia
  <span class="red">(T. P. </span>allelúia<span class="red">). </span>
</div>
<div class="latin hijo hijo_137" ontouchend="cambialengua(this)">
  <h4>Collecta</h4>
</div>
<div class="latin hijo hijo_138" ontouchend="cambialengua(this)">
  Réspice, quǽsumus, Dómine, ad tuam benígnus Ecclésiam et, cui per apostólicam
  sanctórum <span class="red">N. </span>et
  <span class="red">N. </span>sollicitúdinem religiónis exórdium donásti, per
  eórum intercessiónem, tríbue contínuum christiánæ pietátis afféctum. Per
  Dóminum.
</div>
<div class="latin hijo hijo_139" ontouchend="cambialengua(this)">
  <span class="red">Vel:</span>
</div>
<div class="latin hijo hijo_140" ontouchend="cambialengua(this)">
  Deus, qui beatórum <span class="red">N. </span>et
  <span class="red">N. (</span> episcopórum
  <span class="red">) </span>prædicatióne patres nostros vocásti in admirábile
  Evangélii lumen, fac, ut, eórum intercessióne, crescámus in grátia et
  cognitióne Dómini nostri Iesu Christi, Fílii tui. Qui tecum.
</div>
<div class="latin hijo hijo_141" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_142" ontouchend="cambialengua(this)">
  Súscipe, quǽsumus, Dómine, múnera pópuli tui, pro sanctórum tuórum
  <span class="red">N. </span>et <span class="red">N. </span>festivitáte deláta,
  et sincéro nos corde pérfice benígnus accéptos. Per Christum.
</div>
<div class="latin hijo hijo_143" ontouchend="cambialengua(this)">
  <h4>Præfatio</h4>
</div>
<div class="latin hijo hijo_144">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_145" ontouchend="cambialengua(this)">
  <h4>Antiphona ad communionem<span class="alindcha">Cf. Io 15, 15</span></h4>
</div>
<div class="latin hijo hijo_146" ontouchend="cambialengua(this)">
  Iam non dicam vos servos, quia servus nescit quid fáciat dóminus eius, dicit
  Dóminus. Vos autem dixi amícos, quia ómnia quæcúmque audívi a Patre meo, nota
  feci vobis <span class="red">(T. P. </span>allelúia<span class="red">).
  </span>
</div>
<div class="latin hijo hijo_147" ontouchend="cambialengua(this)">
  <span class="red">Vel: </span><span class="alindcha">1 Petr 2, 9</span>
</div>
<div class="latin hijo hijo_148" ontouchend="cambialengua(this)">
  Pópulus acquisitiónis, annuntiáte virtútes eius, qui vos de ténebris vocávit
  in admirábile lumen suum <span class="red">( T. P. </span>allelúia
  <span class="red">).</span>
</div>
<div class="latin hijo hijo_149" ontouchend="cambialengua(this)">
  <h4>Post communionem</h4>
</div>
<div class="latin hijo hijo_150" ontouchend="cambialengua(this)">
  Lætíficet nos accéptum de altári salutáre tuum, Dómine, in sanctórum
  <span class="red">N. </span>et <span class="red">N. </span>festivitáte, qua,
  de tuis benefíciis sollíciti, pretiósa fídei nostræ inítia venerámur, et te in
  sanctis tuis mirábilem prædicámus. Per Christum.
</div>
<div class="latin hijo hijo_151" ontouchend="cambialengua(this)">
  <h2>COMMUNE PASTORUM</h2>
  <h3>V. PRO MISSIONARIIS<br />1</h3>
</div>
<div class="latin hijo hijo_152" ontouchend="cambialengua(this)">
  <h4>Antiphona ad introitum</h4>
</div>
<div class="latin hijo hijo_153" ontouchend="cambialengua(this)">
  Isti sunt viri sancti facti amíci Dei, divínæ veritátis præcónio gloriósi
  <span class="red">(T. P. </span>allelúia<span class="red">). </span>
</div>
<div class="latin hijo hijo_154" ontouchend="cambialengua(this)">
  <span class="red">Vel: </span><span class="alindcha">Ps 17, 50; 21, 23</span>
</div>
<div class="latin hijo hijo_155" ontouchend="cambialengua(this)">
  Confitébor tibi in pópulis, Dómine, et narrábo nomen tuum frátribus mei
  <span class="red">(T. P. </span>allelúia<span class="red">). </span>
</div>
<div class="latin hijo hijo_156" ontouchend="cambialengua(this)">
  <h4>Collecta</h4>
</div>
<div class="latin hijo hijo_157" ontouchend="cambialengua(this)">
  Deus, qui per beátum <span class="red">N. (</span> epíscopum
  <span class="red">) </span>infidéles pópulos de ténebris ad lucem veritátis
  veníre tribuísti, da nobis, eius intercessióne, in fídei stabilitáte
  consístere, et in spe Evangélii, quod prædicávit, constántes permanére. Per
  Dóminum.
</div>
<div class="latin hijo hijo_158" ontouchend="cambialengua(this)">
  <span class="red">Vel:</span>
</div>
<div class="latin hijo hijo_159" ontouchend="cambialengua(this)">
  Omnípotens sempitérne Deus, qui huius diéi lætítiam in beáti
  <span class="red">N. </span>glorificatióne consecrásti, concéde propítius, ut
  fidem illam, quam inexplébili stúdio semper asséruit, iúgiter retinére et
  ópere complére studeámus. Per Dóminum.
</div>
<div class="latin hijo hijo_160" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_161" ontouchend="cambialengua(this)">
  Réspice quas offérimus hóstias, omnípotens Deus, in beáti
  <span class="red">N. </span>festivitáte, et præsta, ut, qui domínicæ passiónis
  mystéria celebrámus, imitémur quod ágimus. Per Christum.
</div>
<div class="latin hijo hijo_162" ontouchend="cambialengua(this)">
  <h4>Præfatio</h4>
</div>
<div class="latin hijo hijo_163">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_164" ontouchend="cambialengua(this)">
  <h4>Antiphona ad communionem<span class="alindcha">Ez 34, 15</span></h4>
</div>
<div class="latin hijo hijo_165" ontouchend="cambialengua(this)">
  Ego pascam oves meas, et ego eas accubáre fáciam, dicit Dóminus
  <span class="red">(T. P. </span>allelúia<span class="red">). </span>
</div>
<div class="latin hijo hijo_166" ontouchend="cambialengua(this)">
  <span class="red">Vel: </span><span class="alindcha">Mt 10, 27</span>
</div>
<div class="latin hijo hijo_167" ontouchend="cambialengua(this)">
  Quod dico vobis in ténebris, dícite in lúmine, dicit Dóminus, et quod in aure
  audítis, prædicáte super tecta <span class="red">( T. P. </span>allelúia
  <span class="red">).</span>
</div>
<div class="latin hijo hijo_168" ontouchend="cambialengua(this)">
  <h4>Post communionem</h4>
</div>
<div class="latin hijo hijo_169" ontouchend="cambialengua(this)">
  Huius mystérii virtúte, confírma, Dómine, fámulos tuos in fide veritátis, ut
  eam ubíque ore et ópere confiteántur, pro qua beátus
  <span class="red">N. </span>laboráre non déstitit et vitam suam impéndit. Per
  Christum.
</div>
<div class="latin hijo hijo_170" ontouchend="cambialengua(this)">
  <h2>COMMUNE PASTORUM</h2>
  <h3>V. PRO MISSIONARIIS<br />2</h3>
</div>
<div class="latin hijo hijo_171" ontouchend="cambialengua(this)">
  <h4>Antiphona ad introitum<span class="alindcha">Is 52, 7</span></h4>
</div>
<div class="latin hijo hijo_172" ontouchend="cambialengua(this)">
  Quam pulchri super montes pedes annuntiántis et prædicántis pacem,
  annuntiántis bonum, prædicántis salútem
  <span class="red">( T. P. </span>allelúia <span class="red">).</span>
</div>
<div class="latin hijo hijo_173" ontouchend="cambialengua(this)">
  <h4>Collecta</h4>
</div>
<div class="latin hijo hijo_174" ontouchend="cambialengua(this)">
  Deus, qui Ecclésiam tuam beáti <span class="red">N. </span>religiónis zelo et
  apostólicis curis amplificásti, eius intercessióne concéde, ut fídei et
  sanctitátis nova semper increménta suscípiat. Per Dóminum.
</div>
<div class="latin hijo hijo_175" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_176" ontouchend="cambialengua(this)">
  Propitiáre, Dómine, supplicatiónibus nostris, et nos ab omni culpa líberos
  esse concéde, ut, purificánte grátia tua, iísdem quibus famulámur mystériis
  emundémur. Per Christum.
</div>
<div class="latin hijo hijo_177" ontouchend="cambialengua(this)">
  <h4>Præfatio</h4>
</div>
<div class="latin hijo hijo_178">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_179" ontouchend="cambialengua(this)">
  <h4>
    Antiphona ad communionem<span class="alindcha">Mc 16, 15; Mt 28, 20</span>
  </h4>
</div>
<div class="latin hijo hijo_180" ontouchend="cambialengua(this)">
  Eúntes in mundum univérsum, prædicáte Evangélium: ego vobíscum sum ómnibus
  diébus, dicit Dóminus <span class="red">( T. P. </span>allelúia
  <span class="red">).</span>
</div>
<div class="latin hijo hijo_181" ontouchend="cambialengua(this)">
  <span class="red">Vel:</span><span class="alindcha">Io 15, 4-5</span>
</div>
<div class="latin hijo hijo_182" ontouchend="cambialengua(this)">
  Manéte in me, et ego in vobis, dicit Dóminus. Qui manet in me et ego in eo,
  hic fert fructum multum <span class="red">( T. P. </span>allelúia
  <span class="red">).</span>
</div>
<div class="latin hijo hijo_183" ontouchend="cambialengua(this)">
  <h4>Post communionem</h4>
</div>
<div class="latin hijo hijo_184" ontouchend="cambialengua(this)">
  Sacraménta quæ súmpsimus, Dómine Deus noster, illam nobis fidem innútriant,
  quam et apostólica dócuit prædicátio, et beáti
  <span class="red">N. </span>sollicitúdo custodívit. Per Christum.
</div>
<div class="latin hijo hijo_185" ontouchend="cambialengua(this)">
  <h2>COMMUNE PASTORUM</h2>
  <h3>V. PRO MISSIONARIIS<br />3</h3>
</div>
<div class="latin hijo hijo_186" ontouchend="cambialengua(this)">
  <h4>Antiphona ad introitum<span class="alindcha">Ps 95, 3-4</span></h4>
</div>
<div class="latin hijo hijo_187" ontouchend="cambialengua(this)">
  Annuntiáte inter gentes glóriam Dómini, in ómnibus pópulis mirabília eius,
  quóniam magnus Dóminus et laudábilis nimis
  <span class="red">( T. P. </span>allelúia <span class="red">).</span>
</div>
<div class="latin hijo hijo_188" ontouchend="cambialengua(this)">
  <h4>Collecta</h4>
</div>
<div class="latin hijo hijo_189" ontouchend="cambialengua(this)">
  Deus, cuius ineffábili misericórdia beátus
  <span class="red">N. </span>evangelizávit investigábiles divítias Christi, da
  nos, eius intercessióne, créscere in sciéntia tua, et, in omni ópere bono
  fructificántes, secúndum Evangélii veritátem coram te fidéliter ambuláre. Per
  Dóminum.
</div>
<div class="latin hijo hijo_190" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_191" ontouchend="cambialengua(this)">
  Beáti <span class="red">N. </span>memóriam recenséntes, quǽsumus, Dómine, ut
  his munéribus tibi oblátis benedictiónem effúndas de cælis, quo, ex eis
  suméntes, et ómnibus careámus culpis et cæléstibus repleámur edúliis. Per
  Christum.
</div>
<div class="latin hijo hijo_192" ontouchend="cambialengua(this)">
  <h4>Præfatio</h4>
</div>
<div class="latin hijo hijo_193">
  <div class="indicepref red">
    De sanctis pastoribus&nbsp;&nbsp;&nbsp;&nbsp;&nbsp;<a
      href="m_estructura/prefacios/m_estructura_prefacios.html#pf056"
      class="enlacepref">... Quia sic tríbuis Ecclésiam tuam sancti...</a>
  </div>
</div>
<div class="latin hijo hijo_194" ontouchend="cambialengua(this)">
  <h4>Antiphona ad communionem<span class="alindcha">Cf. Lc 10, 1. 9</span></h4>
</div>
<div class="latin hijo hijo_195" ontouchend="cambialengua(this)">
  Misit Dóminus discípulos, qui nuntiárent civitátibus: Appropinquávit in vos
  regnum Dei <span class="red">(T. P. </span>allelúia<span class="red">).
  </span>
</div>
<div class="latin hijo hijo_196" ontouchend="cambialengua(this)">
  <span class="red">Vel: </span><span class="alindcha">Cf. Mt 13, 8. 23</span>
</div>
<div class="latin hijo hijo_197" ontouchend="cambialengua(this)">
  Semen quod cécidit in terram bonam, hi sunt, qui in corde bono et óptimo
  fructum áfferunt in patiéntia <span class="red">( T. P. </span>allelúia
  <span class="red">).</span>
</div>
<div class="latin hijo hijo_198" ontouchend="cambialengua(this)">
  <h4>Post communionem</h4>
</div>
<div class="latin hijo hijo_199" ontouchend="cambialengua(this)">
  Sancta tua nos, Dómine, sumpta vivíficent, ut, qui beáti
  <span class="red">N. </span>commemoratióne gaudémus, eius quoque apostólicæ
  virtútis proficiámus exémplo. Per Christum.
</div>
