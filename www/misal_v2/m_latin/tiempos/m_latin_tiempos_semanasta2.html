<div class="latin hijo hijo_1" ontouchend="cambialengua(this)">
  <h2>Hebdomada Sancta<br />FERIA V HEBDOMADÆ SANCTÆ</h2>
  <span class="red">Iuxta antiquissimam Ecclesiæ traditionem, hac die omnes
    Missæ sine populo
    interdicuntur.</span>
  <h3>Ad Missam chrismatis</h3>
  <span class="red">Benedictio olei infirmorum, olei catechumenorum et
    consecratio chrismatis
    fit ab Episcopo, secundum Ordinem in Pontificali Romano descriptum, de more
    hac die, in Missa propria horis matutinis celebranda.</span><br /><span
    class="red">Si vero ea die clerus et populus difficilius congregari possunt
    cum
    Episcopo, Missa chrismatis anticipari potest alia die, sed prope
    Pascha.</span><br /><span class="red">Hæc Missa, quam Episcopus cum suo
    presbyterio concelebrat, sit veluti
    manifestatio communionis presbyterorum cum suo Episcopo: expedit proinde ut
    omnes presbyteri, quantum fieri potest, ipsam participent et in ea
    Communionem sumant, etiam sub utraque specie. Ad unitatem autem presbyterii
    diocesis significandam, presbyteri, qui cum Episcopo concelebrant, sint e
    diversis regionibus diocesis.</span><br /><span class="red">Iuxta morem
    traditum, benedictio olei infirmorum fit ante finem Precis
    eucharisticæ, benedictio autem olei catechumenorum et consecratio chrismatis
    post Communionem. Attamen, propter rationes pastorales, licet universum
    ritum benedictionis post liturgiam verbi peragi.</span>
</div>
<div class="latin hijo hijo_2" ontouchend="cambialengua(this)">
  <h4>Antiphona ad introitum<span class="alindcha">Ap 1, 6</span></h4>
</div>
<div class="latin hijo hijo_3" ontouchend="cambialengua(this)">
  Iesus Christus fecit nos regnum et sacerdótesDeo et Patri suo: ipsi glória et
  impérium in sǽcula sæculórum. Amen.
</div>
<div class="latin hijo hijo_4" ontouchend="cambialengua(this)">
  <span class="red">Dicitur </span><i>Gloria in excelsis</i><span class="red">.
  </span>
</div>
<div class="latin hijo hijo_5" ontouchend="cambialengua(this)">
  <h4>Collecta</h4>
</div>
<div class="latin hijo hijo_6" ontouchend="cambialengua(this)">
  Deus, qui Unigénitum Fílium tuum unxísti Spíritu Sancto Christúmque Dóminum
  constituísti, concéde propítius, ut, eiúsdem consecratiónis partícipes
  effécti, testes Redemptiónis inveniámur in mundo. Per Dóminum.
</div>
<div class="latin hijo hijo_7" ontouchend="cambialengua(this)">
  <span class="red">Post lectionem Evangelii Episcopus homiliam habet, in qua,
    initium sumens e
    textu lectionum quæ in liturgia verbi lectæ sunt, populum atque suos
    presbyteros de sacerdotali unctione alloquitur hortans presbyteros ad
    fidelitatem in suo munere servandam, eosque invitans ad promissiones suas
    sacerdotales publice renovandas.</span>
</div>
<div class="latin hijo hijo_8" ontouchend="cambialengua(this)">
  <span class="red">Renovatio promissionum sacerdotalium</span>
</div>
<div class="latin hijo hijo_9" ontouchend="cambialengua(this)">
  <span class="red">Homilia expleta, Episcopus, his vel similibus verbis, cum
    presbyteris
    colloquitur:</span><br />Fílii caríssimi, ánnua redeúnte memória diéi, qua
  Christus Dóminus
  sacerdótium suum cum Apóstolis nobísque communicávit, vultis olim factas
  promissiónes coram Epíscopo vestro et pópulo sancto Dei renováre?<br /><span
    class="red">Presbyteri, una simul, respondent: </span>Volo.<br />Vultis
  Dómino Iesu árctius coniúngi et conformári, vobismetípsis
  abrenuntiántes atque promíssa confirmántes sacrórum officiórum, quæ, Christi
  amóre indúcti, erga eius Ecclésiam, sacerdotális vestræ ordinatiónis die, cum
  gáudio suscepístis?<br /><span class="red">Presbyteri:
  </span>Volo.<br />Vultis fidéles esse dispensatóres mysteriórum Dei per
  sanctam
  Eucharístiam ceterásque litúrgicas actiónes, atque sacrum docéndi munus,
  Christum Caput atque Pastórem sectándo, fidéliter implére, non bonórum cúpidi,
  sed animárum zelo tantum indúcti?<br /><span class="red">Presbyteri:
  </span>Volo.<br /><span class="red">Deinde, ad populum conversus, Episcopus
    prosequitur:</span><br />Vos
  autem, fílii dilectíssimi, pro presbýteris vestris oráte, ut Dóminus super eos
  bona sua abundánter effúndat, quátenus fidéles minístri Christi, Summi
  Sacerdótis, vos ad eum perdúcant, qui fons est salútis.<br /><span
    class="red">Populus: </span>Christe, audi nos. Christe, exáudi nos.<br />Et
  pro me étiam oráte, ut
  fidélis sim múneri apostólico humilitáti meæ commísso, et inter vos effíciar
  viva et perféctior in dies imágo Christi Sacerdótis, Boni Pastóris, Magístri
  et ómnium Servi.<br /><span class="red">Populus: </span>Christe, audi nos.
  Christe, exáudi nos.<br />Dóminus nos omnes in sua caritáte custódiat, et ipse
  nos univérsos, pastóres et oves, ad vitam perdúcat ætérnam.<br /><span
    class="red">Omnes: </span>Amen.
</div>
<div class="latin hijo hijo_10" ontouchend="cambialengua(this)">
  <span class="red">Sequitur oratio universalis. Non dicitur </span>Credo<span
    class="red">.</span>
</div>
<div class="latin hijo hijo_11" ontouchend="cambialengua(this)">
  <h4>Super Oblata</h4>
</div>
<div class="latin hijo hijo_12" ontouchend="cambialengua(this)">
  Huius sacrifícii poténtia, Dómine, quǽsumus, et vetustátem nostram cleménter
  abstérgat, et novitátem nobis áugeat et salútem. Per Christum.
</div>
<div class="latin hijo hijo_13" ontouchend="cambialengua(this)">
  <h4>Præfatio</h4>
  <p>
    <span class="red">De sacerdotio Christi et de ministerio sacerdotum.</span>
  </p>
  <p>
    Vere dignum et iustum est,<br />æquum et salutáre,<br />nos tibi semper et
    ubíque grátias ágere:<br />Dómine, sancte Pater,<br />omnípotens ætérne
    Deus:
  </p>
  <p>
    Qui Unigénitum tuum Sancti Spíritus unctióne<br />novi et ætérni testaménti
    constituísti Pontíficem,<br />et ineffábili dignátus es dispositióne
    sancíre,<br />ut únicum eius sacerdótium in Ecclésia servarétur.
  </p>
  <p>
    Ipse enim<br />non solum regáli sacerdótio pópulum acquisitiónis
    exórnat,<br />sed
    étiam fratérna hómines éligit bonitáte,<br />ut sacri sui ministérii fiant
    mánuum impositióne partícipes.
  </p>
  <p>
    Qui sacrifícium rénovent,<br />eius nómine, redemptiónis humánæ,<br />tuis
    apparántes fíliis paschále convívium,<br />et plebem tuam sanctam caritáte
    prævéniant,<br />verbo nútriant, refíciant sacraméntis.
  </p>
  <p>
    Qui, vitam pro te fratrúmque salúte tradéntes,<br />ad ipsíus Christi
    nitántur imáginem conformári,<br />et constánter tibi fidem amorémque
    testéntur.
  </p>
  <p>
    Unde et nos, Dómine,<br />cum Angelis et Sanctis univérsis tibi
    confitémur,<br />in exsultatióne dicéntes:
  </p>
</div>
<div class="latin hijo hijo_14" ontouchend="cambialengua(this)">
  <h4>Antiphona ad communionem<span class="alindcha">Ps 88, 2</span></h4>
</div>
<div class="latin hijo hijo_16" ontouchend="cambialengua(this)">
  Misericórdias Dómini in ætérnum cantábo; in generatiónem et generatiónem
  annuntiábo veritátem tuam in ore meo.
</div>
<div class="latin hijo hijo_15" ontouchend="cambialengua(this)">
  <h4>Post communionem</h4>
</div>
<div class="latin hijo hijo_17" ontouchend="cambialengua(this)">
  Súpplices te rogámus, omnípotens Deus, ut, quos tuis réficis sacraméntis,
  Christi bonus odor éffici mereántur. Qui vivit et regnat in sǽcula sæculórum.
</div>
<div class="latin hijo hijo_18" ontouchend="cambialengua(this)">
  15.
  <span class="red">Receptio sacrorum oleorum fieri potest in singulis parociis
    vel ante
    celebrationem Missæ vespertinæ in Cena Domini, vel alio tempore, quod
    opportunius videbitur.</span>
</div>
