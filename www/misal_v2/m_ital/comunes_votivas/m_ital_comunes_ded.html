<div class="ital hijo hijo_1" ontouchend="cambialengua(this)">
  <h2>COMUNE DELLA DEDICAZIONE DELLA CHIESA</h2>
</div>
<div class="ital hijo hijo_2" ontouchend="cambialengua(this)">
  <h2>NELL'ANNIVERSARIO DELLA DEDICAZIONE</h2>
</div>
<div class="ital hijo hijo_3" ontouchend="cambialengua(this)">
  <h3>I. Nella chiesa di cui si celebra la dedicazione</h3>
</div>
<div class="ital hijo hijo_4" ontouchend="cambialengua(this)">
  <h4>Ant. d'ingresso<span class="alindcha">Sal 67, 36 </span></h4>
</div>
<div class="ital hijo hijo_5" ontouchend="cambialengua(this)">
  Terribile tu sei, o Dio, nel tuo santuario. È lui, il Dio d'Israele, che dà
  forza e vigore al suo popolo. Sia benedetto Dio
  <span class="red">(T. P. </span>alleluia <span class="red">).</span>
</div>
<div class="ital hijo hijo_6" ontouchend="cambialengua(this)">
  <span class="red">Si dice il </span><i>Gloria</i><span class="red">.</span>
</div>
<div class="ital hijo hijo_7" ontouchend="cambialengua(this)">
  <h4>Colletta</h4>
</div>
<div class="ital hijo hijo_8" ontouchend="cambialengua(this)">
  Ascolta, o Padre, le preghiere del tuo popolo che ricorda con gioia il giorno
  della dedicazione di questo santo tempio, perché la comunità che qui si raduna
  possa offrirti un servizio puro e irreprensibile e ottenga pienamente i frutti
  della redenzione. Per il nostro Signore Gesù Cristo, tuo Figlio, che è Dio, e
  vive e regna con te, nell'unità dello Spirito Santo, per tutti i secoli dei
  secoli.
</div>
<div class="ital hijo hijo_9" ontouchend="cambialengua(this)">
  <span class="red">Si dice il </span><i>Credo</i><span class="red">.</span>
</div>
<div class="ital hijo hijo_10" ontouchend="cambialengua(this)">
  <h4>Sulle offerte</h4>
</div>
<div class="ital hijo hijo_11" ontouchend="cambialengua(this)">
  Accetta, o Signore, il sacrificio che ti offriamo nella memoria del giorno
  santo in cui hai riempito della tua presenza questo luogo a te dedicato, e fa'
  di noi un'offerta spirituale a te gradita. Per Cristo nostro Signore.
</div>
<div class="ital hijo hijo_12" ontouchend="cambialengua(this)">
  <h4>PREFAZIO</h4>
  <span class="red"> Il mistero del tempio di Dio che è la Chiesa</span><br />
  <p>
    È veramente cosa buona e giusta, nostro dovere e fonte di salvezza, rendere
    grazie sempre e in ogni luogo a te, Signore, Padre santo, Dio onnipotente ed
    eterno, per Cristo Signore nostro.
  </p>
  <p>
    Tu ci hai dato la gioia di costruirti una dimora visibile dove continui a
    colmare di favori la tua famiglia in cammino verso di te.
  </p>
  <p>
    Qui manifesti e operi in modo mirabile il mistero della tua comunione con
    noi. Qui ci edifichi come tempio vivo, e fai crescere come corpo del Signore
    la tua Chiesa diffusa nel mondo, finché raggiunga la sua pienezza nella
    visione di pace della santa Gerusalemme del cielo.
  </p>
  <p>
    E noi, uniti alle schiere degli angeli e dei santi, nel tempio della tua
    gloria ti lodiamo e ti benediciamo cantando la tua grandezza:
  </p>
</div>
<div class="ital hijo hijo_13" ontouchend="cambialengua(this)">
  <h4>Ant. alla comunione<span class="alindcha">Cf. 1 Cor 3, 16-17</span></h4>
</div>
<div class="ital hijo hijo_14" ontouchend="cambialengua(this)">
  Siete tempio di Dio e lo Spirito di Dio abita in voi. Il tempio di Dio è
  santo, e questo tempio siete voi <span class="red">(T. P. </span>alleluia<span
    class="red">).
  </span>
</div>
<div class="ital hijo hijo_15" ontouchend="cambialengua(this)">
  <h4>Dopo la comunione</h4>
</div>
<div class="ital hijo hijo_16" ontouchend="cambialengua(this)">
  Concedi, o Padre i frutti e la gioia della tua benedizione al popolo a te
  consacrato, perché riconosca il dono spirituale ricevuto nei santi misteri che
  ha celebrato in questo giorno di festa. Per Cristo nostro Signore.
</div>
<div class="ital hijo hijo_17" ontouchend="cambialengua(this)">
  <div><span class="red">BENEDIZIONE SOLENNE</span></div>
  <div>
    Dio, Signore del cielo e della terra, che oggi vi ha riuniti per celebrare
    la memoria della dedicazione di questa casa, vi colmi di ogni benedizione
    del cielo.
  </div>
  <div><span class="red">R/. </span>Amen.</div>
  <div>
    Dio, che ha voluto radunare nel suo Figlio tutti i figli dispersi, faccia di
    voi il suo tempio e l'abitazione dello Spirito Santo.
  </div>
  <div><span class="red">R/. </span>Amen.</div>
  <div>
    Dio vi purifichi, ponga in voi la sua dimora, e vi conceda con tutti i santi
    il possesso della beatitudine eterna.
  </div>
  <div><span class="red">R/. </span>Amen.</div>
  <div>
    E la benedizione di Dio onnipotente, Padre e Figlio<span class="cruzroja">✠</span>
    e Spirito Santo, discenda su di voi e con voi rimanga sempre.
  </div>
  <div><span class="red">R/. </span>Amen.</div>
</div>
<div class="ital hijo hijo_18" ontouchend="cambialengua(this)">
  <h2>COMUNE DELLA DEDICAZIONE DELLA CHIESA</h2>
</div>
<div class="ital hijo hijo_19" ontouchend="cambialengua(this)">
  <h3>NELL'ANNIVERSARIO DELLA DEDICAZIONE</h3>
  <h3>II. Fuori della chiesa di cui si celebra la dedicazione</h3>
</div>
<div class="ital hijo hijo_20" ontouchend="cambialengua(this)">
  <h4>Ant. d'ingresso<span class="alindcha">Ap 21, 2 </span></h4>
</div>
<div class="ital hijo hijo_21" ontouchend="cambialengua(this)">
  Vidi la città santa, la Gerusalemme nuova, scendere dal cielo, da Dio, pronta
  come una sposa adorna per il suo sposo<span class="red">( T. P. </span>alleluia <span class="red">).</span>
</div>
<div class="ital hijo hijo_22" ontouchend="cambialengua(this)">
  <span class="red">Oppure: </span><span class="alindcha">Ap 21, 3</span>
</div>
<div class="ital hijo hijo_23" ontouchend="cambialengua(this)">
  Ecco la tenda di Dio con gli uomini. Egli abiterà con loro ed essi saranno
  suoi popoli; egli sarà il Dio con loro, il loro Dio
  <span class="red">(T. P.</span> Alleluia<span class="red">)</span>.
</div>
<div class="ital hijo hijo_24" ontouchend="cambialengua(this)">
  <span class="red">Si dice il </span>Gloria.
</div>
<div class="ital hijo hijo_25" ontouchend="cambialengua(this)">
  <h4>Colletta</h4>
</div>
<div class="ital hijo hijo_26" ontouchend="cambialengua(this)">
  O Dio, che con pietre vive e scelte prepari una dimora eterna per la tua
  gloria, continua a effondere sulla Chiesa la grazia che le hai donato, perché
  il popolo dei credenti progredisca sempre nell'edificazione della Gerusalemme
  del cielo. Per il nostro Signore Gesù Cristo, tuo Figlio, che è Dio, e vive e
  regna con te, nell'unità dello Spirito Santo, per tutti i secoli dei secoli.
</div>
<div class="ital hijo hijo_27" ontouchend="cambialengua(this)">
  <span class="red">Oppure: </span>
</div>
<div class="ital hijo hijo_28" ontouchend="cambialengua(this)">
  O Dio, tu hai voluto chiamare tua sposa la Chiesa: fa' che il popolo
  consacrato al servizio del tuo nome ti adori, ti ami, ti segua e, sotto la tua
  guida, giunga ai beni promessi. Per il nostro Signore Gesù Cristo, tuo Figlio,
  che è Dio, e vive e regna con te, nell'unità dello Spirito Santo, per tutti i
  secoli dei secoli.
</div>
<div class="ital hijo hijo_29" ontouchend="cambialengua(this)">
  <h4>Sulle offerte</h4>
</div>
<div class="ital hijo hijo_30" ontouchend="cambialengua(this)">
  Accogli, o Signore, i doni che ti presentiamo e concedi al popolo che qui ti
  supplica la grazia redentrice dei tuoi sacramenti e la gioia di vedere
  esaudita la sua preghiera. Per Cristo nostro Signore.
</div>
<div class="ital hijo hijo_31" ontouchend="cambialengua(this)">
  <h4>PREFAZIO</h4>
  <span class="red">
    Il mistero della Chiesa che è sposa di Cristo e tempio dello Spirito</span><br />
  <p>
    È veramente cosa buona e giusta, nostro dovere e fonte di salvezza, rendere
    grazie sempre e in ogni luogo a te, Signore, Padre santo, Dio onnipotente ed
    eterno.
  </p>
  <p>
    Nella tua infinita benevolenza hai voluto abitare dove è raccolto il tuo
    popolo in preghiera, per portare a compimento in noi, con l'incessante aiuto
    della grazia, il tempio dello Spirito Santo risplendente per santità di
    vita.
  </p>
  <p>
    Tu santifichi sempre la Chiesa, sposa di Cristo, significata dalle chiese
    che ti edifichiamo, perché sia Madre lieta di una moltitudine di figli e sia
    da te accolta nella gloria del cielo.
  </p>
  <p>
    E noi, uniti agli angeli e ai santi, innalziamo a te l'inno di benedizione e
    di lode:
  </p>
</div>
<div class="ital hijo hijo_32" ontouchend="cambialengua(this)">
  <h4>Ant. alla comunione<span class="alindcha">1 Pt 2, 5 </span></h4>
</div>
<div class="ital hijo hijo_33" ontouchend="cambialengua(this)">
  Voi, pietre vive, siete costruiti come edificio spirituale per un sacerdozio
  santo <span class="red">(T. P. </span>alleluia<span class="red">). </span>
</div>
<div class="ital hijo hijo_34" ontouchend="cambialengua(this)">
  <span class="red">Oppure: </span><span class="alindcha">Cf. Mt 21, 13; Lc 11, 10</span>
</div>
<div class="ital hijo hijo_35" ontouchend="cambialengua(this)">
  «La mia casa sarà chiamata casa di preghiera», dice il Signore, «in essa chi
  chiede ottiene, chi cerca trova e a chi bussa sarà aperto»
  <span class="red">(T. P. </span>Alleluia<span class="red">). </span>
</div>
<div class="ital hijo hijo_36" ontouchend="cambialengua(this)">
  <h4>Dopo la comunione</h4>
</div>
<div class="ital hijo hijo_37" ontouchend="cambialengua(this)">
  O Dio, che hai fatto della tua Chiesa il segno visibile della Gerusalemme
  celeste, per la partecipazione a questo sacramento trasformaci in tempio vivo
  della tua grazia, perché possiamo entrare nella dimora della tua gloria. Per
  Cristo nostro Signore.
</div>
