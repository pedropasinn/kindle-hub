<div class="ital hijo hijo_1" ontouchend="cambialengua(this)">
  <p class="Summary">
    Avete ucciso Zaccaria tra il santuario e l'altare (Mt 23, 35).
  </p>
  <p class="Areadingfrom">
    Dal secondo libro delle Cronache<span class="alindcha">24, 18-22</span>
  </p>
  <p>
    In quei giorni, [i comandanti di Giuda] trascurarono il tempio del Signore,
    Dio dei loro padri, per venerare i pali sacri e gli idoli. Per questa loro
    colpa l'ira di Dio fu su Giuda e su Gerusalemme. Il Signore mandò loro
    profeti perché li facessero ritornare a lui. Questi testimoniavano contro di
    loro, ma non furono ascoltati.<br />Allora lo spirito di Dio investì
    Zaccaria, figlio del sacerdote Ioiadà, che si alzò in mezzo al popolo e
    disse: «Dice Dio: "perché trasgredite i comandi del Signore? Per questo non
    avete successo; poiché avete abbandonato il Signore, anch'egli vi
    abbandona"».<br />Ma congiurarono contro di lui e per ordine del re lo
    lapidarono nel cortile del tempio del Signore. Il re Ioas non si ricordò del
    favore fattogli da Ioiadà, padre di Zaccaria, ma ne uccise il figlio, che
    morendo disse: «Il Signore veda e ne chieda conto!».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_2" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_3" ontouchend="cambialengua(this)">
  <p class="Summary">
    Sopporto volentieri tutto questo per il timore del Signore.
  </p>
  <p class="Areadingfrom">
    Dal secondo libro dei Maccabèi<span class="alindcha">6, 18.21.23a.23c.24-31</span>
  </p>
  <p>
    In quei giorni, un tale Eleàzaro, uno degli scribi più stimati, uomo già
    avanti negli anni e molto dignitoso nell'aspetto della persona, veniva
    costretto ad aprire la bocca e a ingoiare carne suina. Quelli che erano
    incaricati dell'illecito banchetto sacrificale, in nome della familiarità di
    antica data che avevano con quest'uomo, lo tirarono in disparte e lo
    pregarono di prendere La carne di cui era lecito cibarsi, preparata da lui
    stesso, e fingere di mangiare le carni sacrificate imposte dal re.<br />Ma
    egli, facendo un nobile ragionamento, degno della sua età e del prestigio
    della vecchiaia, rispose subito dicendo che lo mandassero pure alla morte.
    «Poiché - egli diceva - non è affatto degno della nostra età fingere, con il
    pericolo che molti giovani, pensando che a novant'anni Eleàzaro sia passato
    alle usanze straniere, a loro volta, per colpa della mia finzione, per un
    po' più di vita, si perdano per causa mia e io procuri così disonore e
    macchia alla mia vecchiaia. Infatti, anche se ora mi sottraessi al castigo
    degli uomini, non potrei sfuggire, né da vivo né da morto, alle mani
    dell'Onnipotente. Perciò, abbandonando ora da forte questa vita, mi mostrerò
    degno della mia età e lascerò ai giovani un nobile esempio, perché sappiano
    affrontare la morte prontamente e nobilmente per le sante e venerande
    leggi».<br />Dette queste parole, si avviò prontamente al supplizio. Quelli
    che ve lo trascinavano, cambiarono la benevolenza di poco prima in
    avversione, ritenendo che le parole da lui pronunciate fossero una
    pazzia.<br />Mentre stava per morire sotto i colpi, disse tra i gemiti: «Il
    Signore, che possiede una santa scienza, sa bene che, potendo sfuggire alla
    morte, soffro nel corpo atroci dolori sotto i flagelli, ma nell'anima
    sopporto volentieri tutto questo per il timore di lui».<br />In tal modo
    egli morì, lasciando la sua morte come esempio di nobiltà e ricordo di virtù
    non solo ai giovani, ma anche alla grande maggioranza della nazione.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_4" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_5" ontouchend="cambialengua(this)">
  <p class="Summary">
    Siamo pronti a morire piuttosto che trasgredire le leggi dei padri
  </p>
  <p class="Areadingfrom">
    Dal secondo libro dei Maccabèi<span class="alindcha">7, 1-2.9-14</span>
  </p>
  <p>
    Uno di loro, facendosi interprete di tutti, disse: «Che cosa cerchi o vuoi
    sapere da noi? Siamo pronti a morire piuttosto che trasgredire le leggi dei
    padri».<br />[E il secondo, ] giunto all'ultimo respiro, disse: «Tu, o
    scellerato, ci elimini dalla vita presente, ma il re dell'universo, dopo che
    saremo morti per le sue leggi, ci risusciterà a vita nuova ed eterna».<br />Dopo
    costui fu torturato il terzo, che alla loro richiesta mise fuori prontamente
    la lingua e stese con coraggio le mani, dicendo dignitosamente: «Dal Cielo
    ho queste membra e per le sue leggi le disprezzo, perché da lui spero di
    riaverle di nuovo». Lo stesso re e i suoi dignitari rimasero colpiti dalla
    fierezza di questo giovane, che non teneva in nessun conto le torture.<br />Fatto
    morire anche questo, si misero a straziare il quarto con gli stessi
    tormenti. Ridotto in fin di vita, egli diceva: «È preferibile morire per
    mano degli uomini, quando da Dio si ha la speranza di essere da lui di nuovo
    risuscitati; ma per te non ci sarà davvero risurrezione per la vita».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_6" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_7" ontouchend="cambialengua(this)">
  <p class="Summary">
    La madre era ammirevole, sopportava tutto serenamente per le speranze poste
    nel Signore.
  </p>
  <p class="Areadingfrom">
    Dal secondo libro dei Maccabèi<span class="alindcha">7, 1.20-23. 27b-29</span>
  </p>
  <p>
    In quei giorni, ci fu il caso di sette fratelli che, presi insieme alla loro
    madre, furono costretti dal re, a forza di flagelli e nerbate, a cibarsi di
    carni suine proibite.<br />Soprattutto la madre era ammirevole e degna di
    gloriosa memoria, perché, vedendo morire sette figli in un solo giorno,
    sopportava tutto serenamente per le speranze poste nel Signore. Esortava
    ciascuno di loro nella lingua dei padri, piena di nobili sentimenti e,
    temprando la tenerezza femminile con un coraggio virile, diceva loro: «Non
    so come siate apparsi nel mio seno; non io vi ho dato il respiro e la vita,
    né io ho dato forma alle membra di ciascuno di voi. Senza dubbio il Creatore
    dell'universo, che ha plasmato airorigine l'uomo e ha provveduto alla
    generazione di tutti, per la sua misericordia vi restituirà di nuovo il
    respiro e la vita, poiché voi ora per le sue leggi non vi preoccupate di voi
    stessi».<br />[Sosteneva poi il più giovane, dicendo:] «Figlio, abbi pietà
    di me, che ti ho portato in seno nove mesi, che ti ho allattato per tre
    anni, ti ho allevato, ti ho condotto a questa età e ti ho dato il
    nutrimento. Ti scongiuro, figlio, contempla il cielo e la terra, osserva
    quanto vi è in essi e sappi che Dio li ha fatti non da cose preesistenti;
    tale è anche l'origine del genere umano. Non temere questo carnefice, ma,
    mostrandoti degno dei tuoi fratelli, accetta la morte, perché io ti possa
    riavere insieme con i tuoi fratelli nel giorno della misericordia».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_8" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_9" ontouchend="cambialengua(this)">
  <p class="Summary">Li ha graditi come l'offerta di un olocausto.</p>
  <p class="Areadingfrom">
    Dal libro della Sapienza<span class="alindcha">3, 1-9</span>
  </p>
  <p>
    Le anime dei giusti sono nelle mani di Dio nessun tormento li toccherà.<br />Agli
    occhi degli stolti parve che morissero, la loro fine fu ritenuta una
    sciagura, la loro partenza da noi una rovina, ma essi sono nella pace.<br />Anche
    se agli occhi degli uomini subiscono castighi, la loro speranza resta piena
    d'immortalità.<br />In cambio di una breve pena riceveranno grandi benefici,
    perché Dio li ha provati e li ha trovati degni di sé; li ha saggiati come
    oro nel crogiuolo e li ha graditi come l'offerta di un olocausto.<br />Nel
    giorno del loro giudizio risplenderanno, come scintille nella stoppia
    correranno qua e là. Governeranno le nazioni, avranno potere sui popoli e il
    Signore regnerà per sempre su di loro.<br />Coloro che confidano in lui
    comprenderanno la verità, i fedeli nell'amore rimarranno presso di lui,
    perché grazia e misericordia sono per i suoi eletti.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_10" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_11" ontouchend="cambialengua(this)">
  <p class="Summary">
    Mi hai liberato, secondo la grandezza della tua misericordia.
  </p>
  <p class="Areadingfrom">
    Dal libro del Siracide<span class="alindcha">51, 1-12 (NV) [gr 51, 1-8]</span>
  </p>
  <p>
    Ti loderò, Signore, re,<br />e ti canterò, Dio, mio salvatore, loderò il tuo
    nome,<br />perché sei stato mio riparo e mio aiuto,<br />salvando il mio
    corpo dalla perdizione,<br />dal laccio di una lingua calunniatrice,<br />dalle
    labbra di quelli che proferiscono menzogna,<br />e di fronte a quanti mi
    circondavano<br />sei stato il mio aiuto e mi hai liberato,<br />secondo la
    grandezza della tua misericordia e del tuo nome,<br />dai morsi di chi stava
    per divorarmi,<br />dalla mano di quelli che insidiavano la mia vita,<br />dalle
    molte tribolazioni di cui soffrivo,<br />dal soffocamento di una fiamma
    avvolgente<br />e dal fuoco che non avevo acceso,<br />dal profondo del seno
    degli inferi,<br />dalla lingua impura e dalla parola falsa<br />e dal colpo
    di una lingua ingiusta.<br />La mia anima era vicina alla morte, la mia vita
    era giù, vicino agli inferi.<br />Mi assalivano da ogni parte e nessuno mi
    aiutava; mi rivolsi al soccorso degli uomini, e non c'era.<br />Allora mi
    ricordai della tua misericordia, Signore, e dei tuoi benefici da sempre,
    perché tu liberi quelli che sperano in te e li salvi dalla mano dei nemici.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_12" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_13" ontouchend="cambialengua(this)">
  <p class="Summary">Signore Gesù, accogli il mio spirito.</p>
  <p class="Areadingfrom">
    Dagli Atti degli Apostoli<span class="alindcha">7, 55-60</span>
  </p>
  <p>
    In quei giorni, Stefano, pieno di Spirito Santo, fissando il cielo, vide la
    gloria di Dio e Gesù che stava alla destra di Dio e disse: «Ecco, contemplo
    i cieli aperti e il Figlio dell'uomo che sta alla destra di Dio».<br />Allora,
    gridando a gran voce, si turarono gli orecchi e si scagliarono tutti insieme
    contro di lui, lo trascinarono fuori della città e si misero a lapidarlo. E
    i testimoni deposero i loro mantelli ai piedi di un giovane, chiamato
    Saulo.<br />E lapidavano Stefano, che pregava e diceva: «Signore Gesù,
    accogli il mio spirito». Poi piegò le ginocchia e gridò a gran voce:
    «Signore, non imputare loro questo peccato». Detto questo, morì.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_14" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_15" ontouchend="cambialengua(this)">
  <p class="Summary">Sono quelli che vengono dalla grande tribolazione.</p>
  <p class="Areadingfrom">
    Dal libro dell'Apocalisse di san Giovanni apostolo<span class="alindcha">7, 9-17</span>
  </p>
  <p>
    Io, Giovanni, vidi: ecco, una moltitudine immensa, che nessuno poteva
    contare, di ogni nazione, tribù, popolo e lingua. Tutti stavano in piedi
    davanti al trono e davanti all'Agnello, avvolti in vesti candide, e tenevano
    rami di palma nelle loro mani. E gridavano a gran voce: «La salvezza
    appartiene al nostro Dio, seduto sul trono, e all'Agnello».<br />E tutti gli
    angeli stavano attorno al trono e agli anziani e ai quattro esseri viventi,
    e si inchinarono con la faccia a terra davanti al trono e adorarono Dio
    dicendo: «Amen! Lode, gloria, sapienza, azione di grazie, onore, potenza e
    forza al nostro Dio nei secoli dei secoli. Amen».<br />Uno degli anziani
    allora si rivolse a me e disse: «Questi, che sono vestiti di bianco, chi
    sono e da dove vengono?». Gli risposi: «Signore mio, tu lo sai». E lui:
    «Sono quelli che vengono dalla grande tribolazione e che hanno lavato le
    loro vesti, rendendole candide nel sangue dell'Agnello. Per questo stanno
    davanti al trono di Dio e gli prestano servizio giorno e notte nel suo
    tempio; e Colui che siede sul trono stenderà la sua tenda sopra di loro.<br />Non
    avranno più fame né avranno più sete, non li colpirà il sole né arsura
    alcuna, perché l'Agnello, che sta in mezzo al trono, sarà il loro pastore e
    li guiderà alle fonti delle acque della vita. E Dio asciugherà ogni lacrima
    dai loro occhi».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_16" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_17" ontouchend="cambialengua(this)">
  <p class="Summary">Non hanno amato la loro vita, fino alla morte.</p>
  <p class="Areadingfrom">
    Dal libro dell'Apocalisse di san Giovanni apostolo<span class="alindcha">12, 10-12a</span>
  </p>
  <p>
    Io, Giovanni, udii una voce potente nel cielo che diceva: «Ora si è compiuta
    la salvezza, la forza e il regno del nostro Dio e la potenza del suo Cristo,
    perché è stato precipitato l'accusatore dei nostri fratelli, colui che li
    accusava davanti al nostro Dio giorno e notte.<br />Ma essi lo hanno vinto
    grazie al sangue dell'Agnello e alla parola della loro testimonianza, e non
    hanno amato la loro vita fino alla morte.<br />Esultate, dunque, o cieli e
    voi che abitate in essi».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_18" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_19" ontouchend="cambialengua(this)">
  <p class="Summary">Chi sarà vincitore erediterà questi beni.</p>
  <p class="Areadingfrom">
    Dal libro dell'Apocalisse di san Giovanni apostolo<span class="alindcha">21, 5-7</span>
  </p>
  <p>
    Colui che sedeva sul trono disse: «Ecco, io faccio nuove tutte le cose». E
    soggiunse: «Scrivi, perché queste parole sono certe e vere».<br />E mi
    disse:<br />«Ecco, sono compiute!<br />Io sono l'Alfa e l'Omèga, il
    Principio e la Fine.<br />A colui che ha sete<br />io darò gratuitamente da
    bere<br />alla fonte dell'acqua della vita.<br />Chi sarà vincitore
    erediterà questi beni; io sarò suo Dio ed egli sarà mio figlio».
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_20" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_21" ontouchend="cambialengua(this)">
  <p class="ReadingGospelTitle">
    <span class="alindcha">Dal Salmo 30 (31)</span>
  </p>
</div>
<div class="ital hijo hijo_22" ontouchend="cambialengua(this)">
  <span class="red">R/. </span>Alle tue mani, Signore, affido il mio spirito.
</div>
<div class="ital hijo hijo_23" ontouchend="cambialengua(this)">
  Sii per me una roccia di rifugio,<br />un luogo fortificato che mi salva.<br />Perché
  mia rupe e mia fortezza tu sei,<br />per il tuo nome guidami e conducimi.
</div>
<div class="ital hijo hijo_24" ontouchend="cambialengua(this)">
  <span class="red">R/. </span>Alle tue mani, Signore, affido il mio spirito.
</div>
<div class="ital hijo hijo_25" ontouchend="cambialengua(this)">
  Alle tue mani affido il mio spirito;<br />tu mi hai riscattato, Signore, Dio
  fedele.<br />Esulterò e gioirò per la tua grazia,<br />perché hai guardato
  alla mia miseria.
</div>
<div class="ital hijo hijo_26" ontouchend="cambialengua(this)">
  <span class="red">R/. </span>Alle tue mani, Signore, affido il mio spirito.
</div>
<div class="ital hijo hijo_27" ontouchend="cambialengua(this)">
  Liberami dalla mano dei miei nemici<br />e dai miei persecutori:<br />sul tuo
  servo fa' splendere il tuo volto,<br />salvami per la tua misericordia.
</div>
<div class="ital hijo hijo_28" ontouchend="cambialengua(this)">
  <span class="red">R/. </span>Alle tue mani, Signore, affido il mio spirito.
</div>
<div class="ital hijo hijo_29" ontouchend="cambialengua(this)">
  <p class="ReadingGospelTitle">
    <span class="alindcha">Dal Salmo 33 (34)</span>
  </p>
</div>
<div class="ital hijo hijo_30" ontouchend="cambialengua(this)">
  <span class="red">R/. </span>Ho cercato il Signore: da ogni paura mi ha
  liberato<br /><span class="red">Oppure: </span><br />Il Signore ascolta il
  povero: lo salva da tutte le sue angosce.
</div>
<div class="ital hijo hijo_31" ontouchend="cambialengua(this)">
  Benedirò il Signore in ogni tempo,<br />sulla mia bocca sempre la sua lode.<br />Io
  mi glorio nel Signore:<br />i poveri ascoltino e si rallegrino.
</div>
<div class="ital hijo hijo_32" ontouchend="cambialengua(this)">
  <span class="red">R/. </span>Ho cercato il Signore: da ogni paura mi ha
  liberato<br /><span class="red">Oppure: </span><br />Il Signore ascolta il
  povero: lo salva da tutte le sue angosce.
</div>
<div class="ital hijo hijo_33" ontouchend="cambialengua(this)">
  Magnificate con me il Signore,<br />esaltiamo insieme il suo nome.<br />Ho
  cercato il Signore: mi ha risposto<br />e da ogni mia paura mi ha liberato.
</div>
<div class="ital hijo hijo_34" ontouchend="cambialengua(this)">
  <span class="red">R/. </span>Ho cercato il Signore: da ogni paura mi ha
  liberato<br /><span class="red">Oppure: </span><br />Il Signore ascolta il
  povero: lo salva da tutte le sue angosce.
</div>
<div class="ital hijo hijo_35" ontouchend="cambialengua(this)">
  Guardate a lui e sarete raggianti,<br />i vostri volti non dovranno
  arrossire.<br />Questo povero grida e il Signore lo ascolta,<br />lo salva da
  tutte le sue angosce.
</div>
<div class="ital hijo hijo_36" ontouchend="cambialengua(this)">
  <span class="red">R/. </span>Ho cercato il Signore: da ogni paura mi ha
  liberato<br /><span class="red">Oppure: </span><br />Il Signore ascolta il
  povero: lo salva da tutte le sue angosce.
</div>
<div class="ital hijo hijo_37" ontouchend="cambialengua(this)">
  L'angelo del Signore si accampa<br />attorno a quelli che lo temono, e li
  libera.<br />Gustate e vedete com'è buono il Signore;<br />beato l'uomo che in
  lui si rifugia.
</div>
<div class="ital hijo hijo_38" ontouchend="cambialengua(this)">
  <span class="red">R/. </span>Ho cercato il Signore: da ogni paura mi ha
  liberato<br /><span class="red">Oppure: </span><br />Il Signore ascolta il
  povero: lo salva da tutte le sue angosce.
</div>
<div class="ital hijo hijo_39" ontouchend="cambialengua(this)">
  <p class="ReadingGospelTitle">
    <span class="alindcha">Dal Salmo 123 (124)</span>
  </p>
</div>
<div class="ital hijo hijo_40" ontouchend="cambialengua(this)">
  <span class="red">R/. </span>Chi dona la sua vita risorge nel Signore<br /><span
    class="red">Oppure: </span><br />Alleluia, alleluia, alleluia.
</div>
<div class="ital hijo hijo_41" ontouchend="cambialengua(this)">
  Se il Signore non fosse stato per noi,<br />quando eravamo assaliti,<br />allora
  ci avrebbero inghiottiti vivi,<br />quando divampò contro di noi la loro
  collera.
</div>
<div class="ital hijo hijo_42" ontouchend="cambialengua(this)">
  <span class="red">R/. </span>Chi dona la sua vita risorge nel Signore<br /><span
    class="red">Oppure: </span><br />Alleluia, alleluia, alleluia.
</div>
<div class="ital hijo hijo_43" ontouchend="cambialengua(this)">
  Allora le acque ci avrebbero travolti,<br />un torrente ci avrebbe
  sommersi;<br />allora ci avrebbero sommersi<br />acque impetuose.
</div>
<div class="ital hijo hijo_44" ontouchend="cambialengua(this)">
  <span class="red">R/. </span>Chi dona la sua vita risorge nel Signore<br /><span
    class="red">Oppure: </span><br />Alleluia, alleluia, alleluia.
</div>
<div class="ital hijo hijo_45" ontouchend="cambialengua(this)">
  Siamo stati liberati come un passero<br />dal laccio dei cacciatori.<br />Il
  nostro aiuto è nel nome del Signore:<br />egli ha fatto cielo e terra.
</div>
<div class="ital hijo hijo_46" ontouchend="cambialengua(this)">
  <span class="red">R/. </span>Chi dona la sua vita risorge nel Signore<br /><span
    class="red">Oppure: </span><br />Alleluia, alleluia, alleluia.
</div>
<div class="ital hijo hijo_47" ontouchend="cambialengua(this)">
  <p class="ReadingGospelTitle">
    <span class="alindcha">Salmo 125 (126)</span>
  </p>
</div>
<div class="ital hijo hijo_48" ontouchend="cambialengua(this)">
  <span class="red">R/. </span>Chi semina nelle lacrime mieterà nella gioia.
</div>
<div class="ital hijo hijo_49" ontouchend="cambialengua(this)">
  Quando il Signore ristabilì la sorte di Sion,<br />ci sembrava di sognare.<br />Allora
  la nostra bocca si riempì di sorriso,<br />la nostra lingua di gioia.
</div>
<div class="ital hijo hijo_50" ontouchend="cambialengua(this)">
  <span class="red">R/. </span>Chi semina nelle lacrime mieterà nella gioia.
</div>
<div class="ital hijo hijo_51" ontouchend="cambialengua(this)">
  Allora si diceva tra le genti:<br />«Il Signore ha fatto grandi cose per
  loro».<br />Grandi cose ha fatto il Signore per noi:<br />eravamo pieni di
  gioia.
</div>
<div class="ital hijo hijo_52" ontouchend="cambialengua(this)">
  <span class="red">R/. </span>Chi semina nelle lacrime mieterà nella gioia.
</div>
<div class="ital hijo hijo_53" ontouchend="cambialengua(this)">
  Ristabilisci, Signore, la nostra sorte,<br />come i torrenti del Negheb.<br />Chi
  semina nelle lacrime mieterà<br />nella gioia.
</div>
<div class="ital hijo hijo_54" ontouchend="cambialengua(this)">
  <span class="red">R/. </span>Chi semina nelle lacrime mieterà nella gioia.
</div>
<div class="ital hijo hijo_55" ontouchend="cambialengua(this)">
  Nell'andare, se ne va piangendo,<br />portando la semente da gettare,<br />ma
  nel tornare, viene con gioia,<br />portando i suoi covoni.
</div>
<div class="ital hijo hijo_56" ontouchend="cambialengua(this)">
  <span class="red">R/. </span>Chi semina nelle lacrime mieterà nella gioia.
</div>
<div class="ital hijo hijo_57" ontouchend="cambialengua(this)">
  <p class="Summary">Ci vantiamo nelle tribolazioni.</p>
  <p class="Areadingfrom">
    Dalla lettera di san Paolo apostolo ai Romani<span class="alindcha">5, 1-5</span>
  </p>
  <p>
    Fratelli, giustificati per fede, noi siamo in pace con Dio per mezzo del
    Signore nostro Gesù Cristo. Per mezzo di lui abbiamo anche, mediante la
    fede, l'accesso a questa grazia nella quale ci troviamo e ci vantiamo, saldi
    nella speranza della gloria di Dio.<br />E non solo: ci vantiamo anche nelle
    tribolazioni, sapendo che la tribolazione produce pazienza, la pazienza una
    virtù provata e la virtù provata la speranza.<br />La speranza poi non
    delude, perché l'amore di Dio è stato riversato nei nostri cuori per mezzo
    dello Spirito Santo che ci è stato dato.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_58" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_59" ontouchend="cambialengua(this)">
  <p class="Summary">
    Né morte né vita potrà mai separarci dall'amore di Dio, che è in Cristo
    Gesù.
  </p>
  <p class="Areadingfrom">
    Dalla lettera di san Paolo apostolo ai Romani<span class="alindcha">8, 31b-39</span>
  </p>
  <p>
    Fratelli, se Dio è per noi, chi sarà contro di noi? Egli, che non ha
    risparmiato il proprio Figlio, ma lo ha consegnato per tutti noi, non ci
    donerà forse ogni cosa insieme a lui? Chi muoverà accuse contro coloro che
    Dio ha scelto? Dio è colui che giustifica! Chi condannerà? Cristo Gesù è
    morto, anzi è risorto, sta alla destra di Dio e intercede per noi!<br />Chi
    ci separerà dall'amore di Cristo? Forse la tribolazione, l'angoscia, la
    persecuzione, la fame, la nudità, il pericolo, la spada? Come sta scritto:
    «Per causa tua siamo messi a morte tutto il giorno, siamo considerati come
    pecore da macello».<br />Ma in tutte queste cose noi siamo più che vincitori
    grazie a colui che ci ha amati. Io sono infatti persuaso che né morte né
    vita, né angeli né principati, né presente né avvenire, né potenze, né
    altezza né profondità, né alcun'altra creatura potrà mai separarci
    dall'amore di Dio, che è in Cristo Gesù, nostro Signore.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_60" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_61" ontouchend="cambialengua(this)">
  <p class="Summary">Portiamo nel nostro corpo la morte di Gesù.</p>
  <p class="Areadingfrom">
    Dalla seconda lettera di san Paolo apostolo ai Corinzi<span class="alindcha">4, 7-15</span>
  </p>
  <p>
    Fratelli, noi abbiamo un tesoro in vasi di creta, affinché appaia che questa
    straordinaria potenza appartiene a Dio, e non viene da noi. In tutto,
    infatti, siamo tribolati, ma non schiacciati; siamo sconvolti, ma non
    disperati; perseguitati, ma non abbandonati; colpiti, ma non uccisi,
    portando sempre e dovunque nel nostro corpo la morte di Gesù, perché anche
    La vita di Gesù si manifesti nel nostro corpo. Sempre infatti, noi che siamo
    vivi, veniamo consegnati alla morte a causa di Gesù, perché anche la vita di
    Gesù si manifesti nella nostra carne mortale. Cosicché in noi agisce la
    morte, in voi la vita.<br />Animati tuttavia da quello stesso spirito di
    fede di cui sta scritto: «Ho creduto, perciò ho parlato», anche noi crediamo
    e perciò parliamo, convinti che colui che ha risuscitato il Signore Gesù,
    risusciterà anche noi con Gesù e ci porrà accanto a lui insieme con voi.
    Tutto infatti è per voi, perché la grazia, accresciuta a opera di molti,
    faccia abbondare l'inno di ringraziamento, per la gloria di Dio.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_62" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_63" ontouchend="cambialengua(this)">
  <p class="Summary">Dalla seconda lettera di san Paolo apostolo ai Corinzi</p>
  <p class="Areadingfrom">
    Come moribondi, e invece viviamo.<span class="alindcha">6, 4-10</span>
  </p>
  <p>
    Fratelli, in ogni cosa ci presentiamo come ministri di Dio con molta
    fermezza: nelle tribolazioni, nelle necessità, nelle angosce, nelle
    percosse. nelle prigioni, nei tumulti, nelle fatiche, nelle veglie, nei
    digiuni; con purezza, con sapienza, con magnanimità, con benevolenza, con
    spirito di santità, con amore sincero, con parola di verità, con potenza di
    Dio; con le armi della giustizia a destra e a sinistra; nella gloria e nel
    disonore, nella cattiva e nella buona fama; come impostori, eppure siamo
    veritieri; come sconosciuti, eppure notissimi; come moribondi, e invece
    viviamo; come puniti, ma non uccisi; come afflitti, ma sempre lieti; come
    poveri, ma capaci di arricchire molti; come gente che non ha nulla e invece
    possediamo tutto!
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_64" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_65" ontouchend="cambialengua(this)">
  <p class="Summary">
    Tutti quelli che vogliono rettamente vivere in Cristo Gesù saranno
    perseguitati.
  </p>
  <p class="Areadingfrom">
    Dalla seconda lettera di san Paolo apostolo a Timoteo<span class="alindcha">2, 8-13; 3, 10-12</span>
  </p>
  <p>
    Figlio mio,<br />ricordati di Gesù Cristo, risorto dai morti, discendente di
    Davide, come io annuncio nel mio Vangelo, per il quale soffro fino a portare
    le catene come un malfattore.<br />Ma la parola di Dio non è incatenata!
    Perciò io sopporto ogni cosa per quelli che Dio ha scelto, perché anch'essi
    raggiungano la salvezza che è in Cristo Gesù, insieme alla gloria eterna.<br />Questa
    parola è degna di fede:<br />Se moriamo con lui, con lui anche vivremo; se
    perseveriamo, con lui anche regneremo; se lo rinneghiamo, lui pure ci
    rinnegherà; se siamo infedeli, lui rimane fedele, perché non può rinnegare
    se stesso.<br />Tu mi hai seguito da vicino nell'insegnamento, nel modo di
    vivere, nei progetti, nella fede, nella magnanimità, nella carità, nella
    pazienza, nelle persecuzioni, nelle sofferenze. Quali cose mi accaddero ad
    Antiochia, a Iconio e a Listra! Quali persecuzioni ho sofferto! Ma da tutte
    mi ha liberato il Signore! E tutti quelli che vogliono rettamente vivere in
    Cristo Gesù saranno perseguitati.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_66" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_67" ontouchend="cambialengua(this)">
  <p class="Summary">Avete dovuto sopportare una lotta grande.</p>
  <p class="Areadingfrom">
    Dalla lettera agli Ebrei<span class="alindcha">10, 32-36</span>
  </p>
  <p>
    Fratelli, richiamate alla memoria quei primi giorni: dopo aver ricevuto la
    luce di Cristo, avete dovuto sopportare una lotta grande e penosa, ora
    esposti pubblicamente a insulti e persecuzioni, ora facendovi solidali con
    coloro che venivano trattati in questo modo.<br />Infatti avete preso parte
    alle sofferenze dei carcerati e avete accettato con gioia di essere derubati
    delle vostre sostanze, sapendo di possedere beni migliori e duraturi.<br />Non
    abbandonate dunque la vostra franchezza, alla quale è riservata una grande
    ricompensa. Avete solo bisogno di perseveranza, perché, fatta la volontà di
    Dio, otteniate ciò che vi è stato promesso.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_68" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_69" ontouchend="cambialengua(this)">
  <p class="Summary">Beato l'uomo che resiste alla tentazione.</p>
  <p class="Areadingfrom">
    Dalla lettera di san Giacomo apostolo<span class="alindcha">1, 2-4.12</span>
  </p>
  <p>
    Considerate perfetta letizia, miei fratelli, quando subite ogni sorta di
    prove, sapendo che la vostra fede, messa alla prova, produce pazienza. E la
    pazienza completi l'opera sua in voi, perché siate perfetti e integri, senza
    mancare di nulla.<br />Beato l'uomo che resiste alla tentazione perché, dopo
    averla superata, riceverà la corona della vita, che il Signore ha promesso a
    quelli che lo amano.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_70" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_71" ontouchend="cambialengua(this)">
  <p class="Summary">Non sgomentatevi per paura di loro e non turbatevi.</p>
  <p class="Areadingfrom">
    Dalla prima Lettera di san Pietro apostolo<span class="alindcha">3, 14-17</span>
  </p>
  <p>
    Carissimi, se doveste soffrire per la giustizia, beati voi! Non sgomentatevi
    per paura di loro e non turbatevi, ma adorate il Signore, Cristo, nei vostri
    cuori, pronti sempre a rispondere a chiunque vi domandi ragione della
    speranza che è in voi.<br />Tuttavia questo sia fatto con dolcezza e
    rispetto, con una retta coscienza, perché, nel momento stesso in cui si
    parla male di voi, rimangano svergognati quelli che malignano sulla vostra
    buona condotta in Cristo. Se questa infatti è la volontà di Dio, è meglio
    soffrire operando il bene, che facendo il male.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_72" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_73" ontouchend="cambialengua(this)">
  <p class="Summary">
    Nella misura in cui partecipate alle sofferenze di Cristo, rallegratevi.
  </p>
  <p class="Areadingfrom">
    Dalla prima lettera di san Pietro apostolo<span class="alindcha">4, 12-19</span>
  </p>
  <p>
    Carissimi, non meravigliatevi della persecuzione che, come un incendio, è
    scoppiata in mezzo a voi per mettervi alla prova, come se vi accadesse
    qualcosa di strano. Ma, nella misura in cui partecipate alle sofferenze di
    Cristo, rallegratevi perché anche nella rivelazione della sua gloria
    possiate rallegrarvi ed esultare. Beati voi, se venite insultati per il nome
    di Cristo, perché lo Spirito della gloria, che è Spirito di Dio, riposa su
    di voi.<br />Nessuno di voi abbia a soffrire come omicida o ladro o
    malfattore o delatore. Ma se uno soffre come cristiano, non ne arrossisca;
    per questo nome, anzi, dia gloria a Dio.<br />È questo il momento in cui ha
    inizio il giudizio a partire dalla casa di Dio; e se incomincia da noi,
    quale sarà la fine di quelli che non obbediscono al Vangelo di Dio? E se il
    giusto a stento si salverà, che ne sarà dell'empio e del peccatore? Perciò
    anche quelli che soffrono secondo il volere di Dio, consegnino la loro vita
    al Creatore fedele, compiendo il bene.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_74" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_75" ontouchend="cambialengua(this)">
  <p class="Summary">
    Questa è la vittoria che ha vinto il mondo: la nostra fede.
  </p>
  <p class="Areadingfrom">
    Dalla prima lettera di san Giovanni apostolo<span class="alindcha">5, 1-5</span>
  </p>
  <p>
    Carissimi, chiunque crede che Gesù è il Cristo, è stato generato da Dio; e
    chi ama colui che ha generato, ama anche chi da lui è stato generato.<br />In
    questo conosciamo di amare i figli di Dio: quando amiamo Dio e osserviamo i
    suoi comandamenti. In questo infatti consiste l'amore di Dio, nell'osservare
    i suoi comandamenti; e i suoi comandamenti non sono gravosi.<br />Chiunque è
    stato generato da Dio vince il mondo; e questa è la vittoria che ha vinto il
    mondo: la nostra fede. E chi è che vince il mondo se non chi crede che Gesù
    è il Figlio di Dio?
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_76" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_77" ontouchend="cambialengua(this)">
  <p class="PsalmAlleluiaTitle">
    <span class="alindcha">Mt 5, IO</span>
  </p>
  <p class="PsalmAlleluiaVerse">
    Alleluia, alleluia.<br />Beati i perseguitati per la giustizia, perché di
    essi è il regno dei cieli.<br />Alleluia.
  </p>
</div>
<div class="ital hijo hijo_78" ontouchend="cambialengua(this)">
  <p class="PsalmAlleluiaTitle">
    <span class="alindcha">Gv 17, 19</span>
  </p>
  <p class="PsalmAlleluiaVerse">
    Alleluia, alleluia.<br />Per loro io consacro me stesso, perché siano
    anch'essi consacrati nella verità.<br />Alleluia.
  </p>
</div>
<div class="ital hijo hijo_79" ontouchend="cambialengua(this)">
  <p class="PsalmAlleluiaTitle">
    <span class="alindcha">2 Cor 1, 3b-4a</span>
  </p>
  <p class="PsalmAlleluiaVerse">
    Alleluia, alleluia.<br />Sia benedetto Dio, Padre misericordioso e Dio di
    ogni consolazione! Egli ci consola in ogni nostra tribolazione.<br />Alleluia.
  </p>
</div>
<div class="ital hijo hijo_80" ontouchend="cambialengua(this)">
  <p class="PsalmAlleluiaTitle">
    <span class="alindcha">Gc 1, 12 </span>
  </p>
  <p class="PsalmAlleluiaVerse">
    Alleluia, alleluia.<br />Beato l'uomo che resiste alla tentazione, perché,
    dopo averla superata, riceverà la corona della vita.<br />Alleluia.
  </p>
</div>
<div class="ital hijo hijo_81" ontouchend="cambialengua(this)">
  <p class="PsalmAlleluiaTitle">
    <span class="alindcha">1 Pt 4, 14</span>
  </p>
  <p class="PsalmAlleluiaVerse">
    Alleluia, alleluia.<br />Beati voi, se venite insultati per il nome di
    Cristo, perché lo Spirito di Dio riposa su di voi.<br />Alleluia.
  </p>
</div>
<div class="ital hijo hijo_82" ontouchend="cambialengua(this)">
  <p class="PsalmAlleluiaTitle"><span class="alindcha"></span></p>
  <p class="PsalmAlleluiaVerse">
    Alleluia, alleluia.<br />Noi ti lodiamo, Dio, ti proclamiamo Signore; ti
    acclama la candida schiera dei martiri.<br />Alleluia.
  </p>
</div>
<div class="ital hijo hijo_83" ontouchend="cambialengua(this)">
  <p class="Summary">
    Sarete condotti davanti a governatori e re per causa mia, per dare
    testimonianza a loro e ai pagani.
  </p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Matteo<span
      class="alindcha">10, 17-22</span>
  </p>
</div>
<div class="ital hijo hijo_84" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_85" ontouchend="cambialengua(this)">
  <p class="TheWordoftheLord4">
    In quel tempo, Gesù disse ai suoi apostoli:<br />«Guardatevi dagli uomini,
    perché vi consegneranno ai tribunali e vi flagelleranno nelle loro
    sinagoghe; e sarete condotti davanti a governatori e re per causa mia, per
    dare testimonianza a loro e ai pagani.<br />Ma, quando vi consegneranno, non
    preoccupatevi di come o di che cosa direte, perché vi sarà dato in quell'ora
    ciò che dovrete dire: infatti non siete voi a parlare, ma è lo Spirito del
    Padre vostro che parla in voi.<br />Il fratello farà morire il fratello e il
    padre il figlio, e i figli si alzeranno ad accusare i genitori e li
    uccideranno. Sarete odiati da tutti a causa del mio nome. Ma chi avrà
    perseverato fino alla fine sarà salvato».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_86" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_87" ontouchend="cambialengua(this)">
  <p class="Summary">Non abbiate aura di quelli che uccidono il corpo.</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Matteo<span
      class="alindcha">10, 28-33</span>
  </p>
</div>
<div class="ital hijo hijo_88" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_89" ontouchend="cambialengua(this)">
  <p class="TheWordoftheLord4">
    In quel tempo, Gesù disse ai suoi apostoli:<br />«Non abbiate paura di
    quelli che uccidono il corpo, ma non hanno potere di uccidere l'anima;
    abbiate paura piuttosto di colui che ha il potere di far perire nella Geènna
    e l'anima e il corpo.<br />Due passeri non si vendono forse per un soldo?
    Eppure nemmeno uno di essi cadrà a terra senza il volere del Padre vostro.
    Perfino i capelli del vostro capo sono tutti contati. Non abbiate dunque
    paura: voi valete più di molti passeri!<br />Perciò chiunque mi riconoscerà
    davanti agli uomini, anch'io lo riconoscerò davanti al Padre mio che è nei
    cieli; chi invece mi rinnegherà davanti agli uomini, anch'io lo rinnegherò
    davanti al Padre mio che è nei cieli».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_90" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_91" ontouchend="cambialengua(this)">
  <p class="Summary">Sono venuto a portare non pace, ma spada</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Matteo<span
      class="alindcha">10, 34-39</span>
  </p>
</div>
<div class="ital hijo hijo_92" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_93" ontouchend="cambialengua(this)">
  <p class="TheWordoftheLord4">
    In quel tempo, Gesù disse ai suoi apostoli:<br />«Non crediate che io sia
    venuto a portare pace sulla terra; sono venuto a portare non pace, ma spada.
    Sono infatti venuto a separare l'uomo da suo padre e la figlia da sua madre
    e la nuora da sua suocera; e nemici dell'uomo saranno quelli della sua
    casa.<br />Chi ama padre o madre più di me, non è degno di me; chi ama
    figlio o figlia più di me, non è degno di me; chi non prende la propria
    croce e non mi segue, non è degno di me.<br />Chi avrà tenuto per sé la
    propria vita, la perderà, e chi avrà perduto la propria vita per causa mia,
    la troverà».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_94" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_95" ontouchend="cambialengua(this)">
  <p class="Summary">Chi perderà la propria vita per causa mia, la salverà</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Luca<span
      class="alindcha">9, 23-26</span>
  </p>
</div>
<div class="ital hijo hijo_96" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_97" ontouchend="cambialengua(this)">
  <p class="TheWordoftheLord4">
    In quel tempo, Gesù, a tutti, diceva:<br />«Se qualcuno vuole venire dietro
    a me, rinneghi se stesso, prenda la sua croce ogni giorno e mi segua.<br />Chi
    vuole salvare la propria vita, la perderà, ma chi perderà la propria vita
    per causa mia, la salverà.<br />Infatti, quale vantaggio ha un uomo che
    guadagna il mondo intero, ma perde o rovina se stesso?<br />Chi si
    vergognerà di me e delle mie parole, di lui si vergognerà il Figlio
    dell'uomo quando verrà nella gloria sua e del Padre e degli angeli santi».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_98" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_99" ontouchend="cambialengua(this)">
  <p class="Summary">Se il chicco di grano muore, produce molto frutto.</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Giovanni<span
      class="alindcha">12, 24-26</span>
  </p>
</div>
<div class="ital hijo hijo_100" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_101" ontouchend="cambialengua(this)">
  <p class="TheWordoftheLord4">
    In quel tempo, Gesù disse ai suoi discepoli:<br />«In verità, in verità io
    vi dico: se il chicco di grano, caduto in terra, non muore, rimane solo; se
    invece muore, produce molto frutto.<br />Chi ama la propria vita, la perde e
    chi odia la propria vita in questo mondo, la conserverà per la vita eterna.
    Se uno mi vuole servire, mi segua, e dove sono io, là sarà anche il mio
    servitore. Se uno serve me, il Padre lo onorerà».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_102" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_103" ontouchend="cambialengua(this)">
  <p class="Summary">Se hanno perseguitato me, perseguiteranno anche voi.</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Giovanni<span
      class="alindcha">15, 18-21</span>
  </p>
</div>
<div class="ital hijo hijo_104" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_105" ontouchend="cambialengua(this)">
  <p class="TheWordoftheLord4">
    In quel tempo, disse Gesù ai suoi discepoli:<br />«Se il mondo vi odia,
    sappiate che prima di voi ha odiato me. Se foste del mondo, il mondo
    amerebbe ciò che è suo; poiché invece non siete del mondo, ma vi ho scelti
    io dal mondo, per questo il mondo vi odia.<br />Ricordatevi della parola che
    io vi ho detto: "Un servo non è più grande del suo padrone". Se hanno
    perseguitato me, perseguiteranno anche voi; se hanno osservato la mia
    parola, osserveranno anche la vostra. Ma faranno a voi tutto questo a causa
    del mio nome, perché non conoscono colui che mi ha mandato».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_106" ontouchend="cambialengua(this)">
  <span class="red">R/. </span>Lode a te, o Cristo.
</div>
<div class="ital hijo hijo_107" ontouchend="cambialengua(this)">
  <p class="Summary">Il mondo li ha odiati.</p>
  <p class="Areadingfrom">
    <span class="cruzroja">✠</span>&nbsp;Dal Vangelo secondo Giovanni<span
      class="alindcha">17, 11b-19</span>
  </p>
</div>
<div class="ital hijo hijo_108" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_109" ontouchend="cambialengua(this)">
  <p class="TheWordoftheLord4">
    In quel tempo, [Gesù, alzati gli occhi al cielo, pregò dicendo:]<br />«Padre
    santo, custodiscili nel tuo nome, quello che mi hai dato, perché siano una
    sola cosa, come noi.<br />Quand'ero con loro, io li custodivo nel tuo nome,
    quello che mi hai dato, e li ho conservati, e nessuno di loro è andato
    perduto, tranne il figlio della perdizione, perché si compisse la Scrittura.
    Ma ora io vengo a te e dico questo mentre sono nel mondo, perché abbiano in
    se stessi la pienezza della mia gioia.<br />Io ho dato loro la tua parola e
    il mondo li ha odiati, perché essi non sono del mondo, come io non sono del
    mondo. Non prego che tu li tolga dal mondo, ma che tu li custodisca dal
    Maligno. Essi non sono del mondo, come io non sono del mondo. Consacrali
    nella verità. La tua parola è verità. Come tu hai mandato me nel mondo,
    anche io ho mandato loro nel mondo; per loro io consacro me stesso, perché
    siano anch'essi consacrati nella verità».
  </p>
  <p class="TheWordoftheLord">Parola del Signore.</p>
</div>
<div class="ital hijo hijo_110" ontouchend="cambialengua(this)">
  <span class="red">R/. </span>Lode a te, o Cristo.
</div>
