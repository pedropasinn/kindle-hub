<div class="ital hijo hijo_1" ontouchend="cambialengua(this)">
  <h2>VENERDI SANTO</h2>
  <h3>«PASSIONE DEL SIGNORE»</h3>
</div>
<div class="ital hijo hijo_2" ontouchend="cambialengua(this)">
  <p class="ReadingGospelTitle">Prima lettura</p>
  <p class="Summary">Egli è stato trafitto per le nostre colpe</p>
  <p class="Areadingfrom">
    Dal libro del profeta Isaia<span class="alindcha">52,13 - 53,12</span>
  </p>
  <p>
    Ecco, il mio servo avrà successo,<br />sarà onorato, esaltato e innalzato
    grandemente.<br />Come molti si stupirono di lui<br />tanto era sfigurato
    per essere d'uomo il suo aspetto<br />e diversa la sua forma da quella dei
    figli dell'uomo -,<br />così si meraviglieranno di lui molte nazioni;<br />i
    re davanti a lui si chiuderanno la bocca,<br />poiché vedranno un fatto mai
    a essi raccontato<br />e comprenderanno ciò che mai avevano udito.<br />Chi
    avrebbe creduto al nostro annuncio?<br />A chi sarebbe stato manifestato il
    braccio del Signore?
  </p>
  <p>
    È cresciuto come un virgulto davanti a lui<br />e come una radice in terra
    arida.<br />Non ha apparenza né bellezza<br />per attirare i nostri
    sguardi,<br />non splendore per poterci piacere.<br />Disprezzato e reietto
    dagli uomini,<br />uomo dei dolori che ben conosce il patire,<br />come uno
    davanti al quale ci si copre la faccia;<br />era disprezzato e non ne
    avevamo alcuna stima.
  </p>
  <p>
    Eppure egli si è caricato delle nostre sofferenze,<br />si è addossato i
    nostri dolori;<br />e noi lo giudicavamo castigato,<br />percosso da Dio e
    umiliato.<br />Egli è stato trafitto per le nostre colpe,<br />schiacciato
    per le nostre iniquità.<br />Il castigo che ci dà salvezza si è abbattuto su
    di lui;<br />per le sue piaghe noi siamo stati guariti.
  </p>
  <p>
    Noi tutti eravamo sperduti come un gregge,<br />ognuno di noi seguiva la sua
    strada;<br />il Signore fece ricadere su di lui<br />l'iniquità di noi
    tutti.<br />Maltrattato, si lasciò umiliare<br />e non aprì la sua bocca;<br />era
    come agnello condotto al macello,<br />come pecora muta di fronte ai suoi
    tosatori,<br />e non aprì la sua bocca.
  </p>
  <p>
    Con oppressione e ingiusta sentenza fu tolto di mezzo;<br />chi si affligge
    per la sua posterità?<br />Sì, fu eliminato dalla terra dei viventi,<br />per
    la colpa del mio popolo fu percosso a morte.<br />Gli si diede sepoltura con
    gli empi,<br />con il ricco fu il suo tùmulo,<br />sebbene non avesse
    commesso violenza<br />né vi fosse inganno nella sua bocca.
  </p>
  <p>
    Ma al Signore è piaciuto prostrarlo con dolori.<br />Quando offrirà se
    stesso in sacrificio di riparazione,<br />vedrà una discendenza, vivrà a
    lungo,<br />si compirà per mezzo suo la volontà del Signore.
  </p>
  <p>
    Dopo il suo intimo tormento vedrà la luce<br />e si sazierà della sua
    conoscenza;<br />il giusto mio servo giustificherà molti,<br />egli si
    addosserà le loro iniquità.
  </p>
  <p>
    Perciò io gli darò in premio le moltitudini,<br />dei potenti egli farà
    bottino,<br />perché ha spogliato se stesso fino alla morte<br />ed è stato
    annoverato fra gli empi,<br />mentre egli portava il peccato di molti<br />e
    intercedeva per i colpevoli.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_3" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_4" ontouchend="cambialengua(this)">
  <p class="ReadingGospelTitle">
    Salmo Responsoriale<span class="alindcha">Sal 30,2.6.12.13.15-17.25 R.31</span>
  </p>
</div>
<div class="ital hijo hijo_5" ontouchend="cambialengua(this)">
  <span class="red">R/. </span>Padre, nelle tue mani consegno il mio spirito.
</div>
<div class="ital hijo hijo_6" ontouchend="cambialengua(this)">
  In te, Signore, mi sono rifugiato,<br />mai sarò deluso;<br />difendimi per la
  tua giustizia.<br />Alle tue mani affido il mio spirito;<br />tu mi hai
  riscattato, Signore, Dio fedele.
</div>
<div class="ital hijo hijo_7" ontouchend="cambialengua(this)">
  <span class="red">R/. </span>Padre, nelle tue mani consegno il mio spirito.
</div>
<div class="ital hijo hijo_8" ontouchend="cambialengua(this)">
  Sono il rifiuto dei miei nemici<br />e persino dei miei vicini,<br />il
  terrore dei miei conoscenti;<br />chi mi vede per strada mi sfugge.<br />Sono
  come un morto, lontano dal cuore;<br />sono come un coccio da gettare.
</div>
<div class="ital hijo hijo_9" ontouchend="cambialengua(this)">
  <span class="red">R/. </span>Padre, nelle tue mani consegno il mio spirito.
</div>
<div class="ital hijo hijo_10" ontouchend="cambialengua(this)">
  Ma io confido in te, Signore;<br />dico: «Tu sei il mio Dio,<br />i miei
  giorni sono nelle tue mani».<br />Liberami dalla mano dei miei nemici<br />e
  dai miei persecutori.
</div>
<div class="ital hijo hijo_11" ontouchend="cambialengua(this)">
  <span class="red">R/. </span>Padre, nelle tue mani consegno il mio spirito.
</div>
<div class="ital hijo hijo_12" ontouchend="cambialengua(this)">
  Sul tuo servo fa' splendere il tuo volto,<br />salvami per la tua
  misericordia.<br />Siate forti, rendete saldo il vostro cuore,<br />voi tutti
  che sperate nel Signore.
</div>
<div class="ital hijo hijo_13" ontouchend="cambialengua(this)">
  <span class="red">R/. </span>Padre, nelle tue mani consegno il mio spirito.
</div>
<div class="ital hijo hijo_15" ontouchend="cambialengua(this)">
  <p class="ReadingGospelTitle">Seconda lettura</p>
  <p class="Summary">
    Cristo imparò l'obbedienza e divenne causa di salvezza per tutti coloro che
    gli obbediscono.
  </p>
  <p class="Areadingfrom">
    Dalla lettera agli Ebrei<span class="alindcha">4,14-16; 5,7-9</span>
  </p>
  <p>
    Fratelli, poiché abbiamo un sommo sacerdote grande, che è passato attraverso
    i cieli, Gesù il Figlio di Dio, manteniamo ferma la professione della fede.
    Infatti non abbiamo un sommo sacerdote che non sappia prendere parte alle
    nostre debolezze: egli stesso è stato messo alla prova in ogni cosa come
    noi, escluso il peccato.
  </p>
  <p>
    Accostiamoci dunque con piena fiducia al trono della grazia per ricevere
    misericordia e trovare grazia, così da essere aiutati al momento opportuno.
  </p>
  <p>
    [Cristo, infatti,] nei giorni della sua vita terrena, offrì preghiere e
    suppliche, con forti grida e lacrime, a Dio che poteva salvarlo da morte e,
    per il suo pieno abbandono a lui, venne esaudito. Pur essendo Figlio, imparò
    l'obbedienza da ciò che patì e, reso perfetto, divenne causa di salvezza
    eterna per tutti coloro che gli obbediscono.
  </p>
  <p class="TheWordoftheLord">Parola di Dio.</p>
</div>
<div class="ital hijo hijo_16" ontouchend="cambialengua(this)">
  <span class="red">R/. </span>Rendiamo grazie a Dio.
</div>
<div class="ital hijo hijo_17" ontouchend="cambialengua(this)">
  <p class="PsalmAlleluiaTitle">
    Canto al Vangelo<span class="alindcha">Cf. Fil 2,8-9</span>
  </p>
  <p class="PsalmAlleluiaVerse">
    Gloria e lode a te, Cristo Signore!<br />Per noi Cristo si è fatto
    obbediente fino alla morte<br />e a una morte di croce.<br />Per questo Dio
    lo esaltò<br />e gli donò il nome che è al di sopra di ogni nome.<br />Gloria
    e lode a te, Cristo Signore!
  </p>
</div>
<div class="ital hijo hijo_18" ontouchend="cambialengua(this)">
  <p class="ReadingGospelTitle">Vangelo</p>
  <p class="Summary">Passione del Signore.</p>
  <p class="Areadingfrom">
    <span class="cruzroja">✠</span>&nbsp;Passione di nostro Signore Gesù Cristo
    secondo Giovanni<span class="alindcha">18,1 -19,42</span>
  </p>
</div>
<div class="ital hijo hijo_19" ontouchend="cambialengua(this)">
  <span class="red">R/. </span>Gloria a te, o Signore.
</div>
<div class="ital hijo hijo_21" ontouchend="cambialengua(this)">
  <p class="red" style="width: 100%; text-align: center">
    Catturarono Gesù e lo legarono
  </p>
  <p>
    In quel tempo, Gesù uscì con i suoi discepoli al di là del torrente Cèdron,
    dove c'era un giardino, nel quale entrò con i suoi discepoli. Anche Giuda,
    il traditore, conosceva quel luogo, perché Gesù spesso si era trovato là con
    i suoi discepoli. Giuda dunque vi andò, dopo aver preso un gruppo di soldati
    e alcune guardie fornite dai capi dei sacerdoti e dai farisei, con lanterne,
    fiaccole e armi. Gesù allora, sapendo tutto quello che doveva accadergli, si
    fece innanzi e disse loro: «Chi cercate?». Gli risposero: «Gesù, il
    Nazareno». Disse loro Gesù: «Sono io!». Vi era con loro anche Giuda, il
    traditore. Appena disse loro «Sono io», indietreggiarono e caddero a terra.
    Domandò loro di nuovo: «Chi cercate?». Risposero: «Gesù, il Nazareno». Gesù
    replicò: «Vi ho detto: sono io. Se dunque cercate me, lasciate che questi se
    ne vadano», perché si compisse la parola che egli aveva detto: «Non ho
    perduto nessuno di quelli che mi hai dato». Allora Simon Pietro, che aveva
    una spada, la trasse fuori, colpì il servo del sommo sacerdote e gli tagliò
    l'orecchio destro. Quel servo si chiamava Malco. Gesù allora disse a Pietro:
    «Rimetti la spada nel fodero: il calice che il Padre mi ha dato, non dovrò
    berlo?».
  </p>
  <p class="red" style="width: 100%; text-align: center">
    Lo condussero prima da Anna
  </p>
  <p>
    Allora i soldati, con il comandante e le guardie dei Giudei, catturarono
    Gesù, lo legarono e lo condussero prima da Anna: egli infatti era suocero di
    Caifa, che era sommo sacerdote quell'anno. Caifa era quello che aveva
    consigliato ai Giudei: «È conveniente che un solo uomo muoia per il
    popolo».<br />Intanto Simon Pietro seguiva Gesù insieme a un altro
    discepolo. Questo discepolo era conosciuto dal sommo sacerdote ed entrò con
    Gesù nel cortile del sommo sacerdote. Pietro invece si fermò fuori, vicino
    alla porta. Allora quell'altro discepolo, noto al sommo sacerdote, tornò
    fuori, parlò alla portinaia e fece entrare Pietro. E la giovane portinaia
    disse a Pietro: «Non sei anche tu uno dei discepoli di quest'uomo?». Egli
    rispose: «Non lo sono». Intanto i servi e le guardie avevano acceso un
    fuoco, perché faceva freddo, e si scaldavano; anche Pietro stava con loro e
    si scaldava.<br />Il sommo sacerdote, dunque, interrogò Gesù riguardo ai
    suoi discepoli e al suo insegnamento. Gesù gli rispose: «Io ho parlato al
    mondo apertamente; ho sempre insegnato nella sinagoga e nel tempio, dove
    tutti i Giudei si riuniscono, e non ho mai detto nulla di nascosto. Perché
    interroghi me? Interroga quelli che hanno udito ciò che ho detto loro; ecco,
    essi sanno che cosa ho detto». Appena detto questo, una delle guardie
    presenti diede uno schiaffo a Gesù, dicendo: «Così rispondi al sommo
    sacerdote?». Gli rispose Gesù: «Se ho parlato male, dimostrami dov'è il
    male. Ma se ho parlato bene, perché mi percuoti?». Allora Anna lo mandò, con
    le mani legate, a Caifa, il sommo sacerdote.
  </p>
  <p class="red" style="width: 100%; text-align: center">
    Non sei anche tu uno dei suoi discepoli? Non lo sono!
  </p>
  <p>
    Intanto Simon Pietro stava lì a scaldarsi. Gli dissero: «Non sei anche tu
    uno dei suoi discepoli?». Egli lo negò e disse: «Non lo sono». Ma uno dei
    servi del sommo sacerdote, parente di quello a cui Pietro aveva tagliato
    l'orecchio, disse: «Non ti ho forse visto con lui nel giardino?». Pietro
    negò di nuovo, e subito un gallo cantò.
  </p>
  <p class="red" style="width: 100%; text-align: center">
    Il mio regno non è di questo mondo
  </p>
  <p>
    Condussero poi Gesù dalla casa di Caifa nel pretorio. Era l'alba ed essi non
    vollero entrare nel pretorio, per non contaminarsi e poter mangiare la
    Pasqua. Pilato dunque uscì verso di loro e domandò: «Che accusa portate
    contro quest'uomo?». Gli risposero: «Se costui non fosse un malfattore, non
    te l'avremmo consegnato». Allora Pilato disse loro: «Prendetelo voi e
    giudicatelo secondo la vostra Legge!». Gli risposero i Giudei: «A noi non è
    consentito mettere a morte nessuno». Così si compivano le parole che Gesù
    aveva detto, indicando di quale morte doveva morire.<br />Pilato allora
    rientrò nel pretorio, fece chiamare Gesù e gli disse: «Sei tu il re dei
    Giudei?». Gesù rispose: «Dici questo da te, oppure altri ti hanno parlato di
    me?». Pilato disse: «Sono forse io Giudeo? La tua gente e i capi dei
    sacerdoti ti hanno consegnato a me. Che cosa hai fatto?». Rispose Gesù: «Il
    mio regno non è di questo mondo; se il mio regno fosse di questo mondo, i
    miei servitori avrebbero combattuto perché non fossi consegnato ai Giudei;
    ma il mio regno non è di quaggiù». Allora Pilato gli disse: «Dunque tu sei
    re?». Rispose Gesù: «Tu lo dici: io sono re. Per questo io sono nato e per
    questo sono venuto nel mondo: per dare testimonianza alla verità. Chiunque è
    dalla verità, ascolta la mia voce». Gli dice Pilato: «Che cos'è la
    verità?».<br />E, detto questo, uscì di nuovo verso i Giudei e disse loro:
    «Io non trovo in lui colpa alcuna. Vi è tra voi l'usanza che, in occasione
    della Pasqua, io rimetta uno in libertà per voi: volete dunque che io
    rimetta in libertà per voi il re dei Giudei?». Allora essi gridarono di
    nuovo: «Non costui, ma Barabba!». Barabba era un brigante.
  </p>
  <p class="red" style="width: 100%; text-align: center">
    Salve, re dei Giudei!
  </p>
  <p>
    Allora Pilato fece prendere Gesù e lo fece flagellare. E i soldati,
    intrecciata una corona di spine, gliela posero sul capo e gli misero addosso
    un mantello di porpora. Poi gli si avvicinavano e dicevano: «Salve, re dei
    Giudei!». E gli davano schiaffi.<br />Pilato uscì fuori di nuovo e disse
    loro: «Ecco, io ve lo conduco fuori, perché sappiate che non trovo in lui
    colpa alcuna». Allora Gesù uscì, portando la corona di spine e il mantello
    di porpora. E Pilato disse loro: «Ecco l'uomo!».<br />Come lo videro, i capi
    dei sacerdoti e le guardie gridarono: «Crocifiggilo! Crocifiggilo!». Disse
    loro Pilato: «Prendetelo voi e crocifiggetelo; io in lui non trovo colpa».
    Gli risposero i Giudei: «Noi abbiamo una Legge e secondo la Legge deve
    morire, perché si è fatto Figlio di Dio».<br />All'udire queste parole,
    Pilato ebbe ancor più paura. Entrò di nuovo nel pretorio e disse a Gesù: «Di
    dove sei tu?». Ma Gesù non gli diede risposta. Gli disse allora Pilato: «Non
    mi parli? Non sai che ho il potere di metterti in libertà e il potere di
    metterti in croce?». Gli rispose Gesù: «Tu non avresti alcun potere su di
    me, se ciò non ti fosse stato dato dall'alto. Per questo chi mi ha
    consegnato a te ha un peccato più grande».
  </p>
  <p class="red" style="width: 100%; text-align: center">
    Via! Via! Crocifiggilo!
  </p>
  <p>
    Da quel momento Pilato cercava di metterlo in libertà. Ma i Giudei
    gridarono: «Se liberi costui, non sei amico di Cesare! Chiunque si fa re si
    mette contro Cesare». Udite queste parole, Pilato fece condurre fuori Gesù e
    sedette in tribunale, nel luogo chiamato Litòstroto, in ebraico Gabbatà. Era
    la Parasceve della Pasqua, verso mezzogiorno. Pilato disse ai Giudei: «Ecco
    il vostro re!». Ma quelli gridarono: «Via! Via! Crocifiggilo!». Disse loro
    Pilato: «Metterò in croce il vostro re?». Risposero i capi dei sacerdoti:
    «Non abbiamo altro re che Cesare». Allora lo consegnò loro perché fosse
    crocifisso.
  </p>
  <p class="red" style="width: 100%; text-align: center">
    Lo crocifissero e con lui altri due
  </p>
  <p>
    Essi presero Gesù ed egli, portando la croce, si avviò verso il luogo detto
    del Cranio, in ebraico Golgota, dove lo crocifissero e con lui altri due,
    uno da una parte e uno dall'altra, e Gesù in mezzo. Pilato compose anche
    l'iscrizione e la fece porre sulla croce; vi era scritto: «Gesù il Nazareno,
    il re dei Giudei». Molti Giudei lessero questa iscrizione, perché il luogo
    dove Gesù fu crocifisso era vicino alla città; era scritta in ebraico, in
    latino e in greco. I capi dei sacerdoti dei Giudei dissero allora a Pilato:
    «Non scrivere: “Il re dei Giudei”, ma: “Costui ha detto: Io sono il re dei
    Giudei”». Rispose Pilato: «Quel che ho scritto, ho scritto».
  </p>
  <p class="red" style="width: 100%; text-align: center">
    Si sono divisi tra loro le mie vesti
  </p>
  <p>
    I soldati poi, quando ebbero crocifisso Gesù, presero le sue vesti, ne
    fecero quattro parti  una per ciascun soldato , e la tunica. Ma quella
    tunica era senza cuciture, tessuta tutta d'un pezzo da cima a fondo. Perciò
    dissero tra loro: «Non stracciamola, ma tiriamo a sorte a chi tocca». Così
    si compiva la Scrittura, che dice: «Si sono divisi tra loro le mie vesti e
    sulla mia tunica hanno gettato la sorte». E i soldati fecero così.
  </p>
  <p class="red" style="width: 100%; text-align: center">
    Ecco tuo figlio! Ecco tua madre!
  </p>
  <p>
    Stavano presso la croce di Gesù sua madre, la sorella di sua madre, Maria
    madre di Clèopa e Maria di Magdala. Gesù allora, vedendo la madre e accanto
    a lei il discepolo che egli amava, disse alla madre: «Donna, ecco tuo
    figlio!». Poi disse al discepolo: «Ecco tua madre!». E da quell'ora il
    discepolo l'accolse con sé.<br />Dopo questo, Gesù, sapendo che ormai tutto
    era compiuto, affinché si compisse la Scrittura, disse: «Ho sete». Vi era lì
    un vaso pieno di aceto; posero perciò una spugna, imbevuta di aceto, in cima
    a una canna e gliela accostarono alla bocca. Dopo aver preso l'aceto, Gesù
    disse: «È compiuto!». E, chinato il capo, consegnò lo spirito.
  </p>
  <p class="red">(Qui si genuflette e di fa una breve pausa)</p>
  <p class="red" style="width: 100%; text-align: center">
    E subito ne uscì sangue e acqua
  </p>
  <p>
    Era il giorno della Parasceve e i Giudei, perché i corpi non rimanessero
    sulla croce durante il sabato  era infatti un giorno solenne quel sabato ,
    chiesero a Pilato che fossero spezzate loro le gambe e fossero portati via.
    Vennero dunque i soldati e spezzarono le gambe all'uno e all'altro che erano
    stati crocifissi insieme con lui. Venuti però da Gesù, vedendo che era già
    morto, non gli spezzarono le gambe, ma uno dei soldati con una lancia gli
    colpì il fianco, e subito ne uscì sangue e acqua. Chi ha visto ne dà
    testimonianza e la sua testimonianza è vera; egli sa che dice il vero,
    perché anche voi crediate. Questo infatti avvenne perché si compisse la
    Scrittura: «Non gli sarà spezzato alcun osso». E un altro passo della
    Scrittura dice ancora: «Volgeranno lo sguardo a colui che hanno trafitto».
  </p>
  <p class="red" style="width: 100%; text-align: center">
    Presero il corpo di Gesù e lo avvolsero con teli insieme ad aromi
  </p>
  <p>
    Dopo questi fatti Giuseppe di Arimatea, che era discepolo di Gesù, ma di
    nascosto, per timore dei Giudei, chiese a Pilato di prendere il corpo di
    Gesù. Pilato lo concesse. Allora egli andò e prese il corpo di Gesù. Vi andò
    anche Nicodemo  quello che in precedenza era andato da lui di notte  e portò
    circa trenta chili di una mistura di mirra e di aloe. Essi presero allora il
    corpo di Gesù e lo avvolsero con teli, insieme ad aromi, come usano fare i
    Giudei per preparare la sepoltura. Ora, nel luogo dove era stato crocifisso,
    vi era un giardino e nel giardino un sepolcro nuovo, nel quale nessuno era
    stato ancora posto. Là dunque, poiché era il giorno della Parasceve dei
    Giudei e dato che il sepolcro era vicino, posero Gesù.
  </p>
</div>
